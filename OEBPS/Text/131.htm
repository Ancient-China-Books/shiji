<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-史記集解序</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>史記集解序</h1>
　　<span class="style11">裴駰</span>
<hr/>
<p class="style7" id="p0"><a class="gg-link" href="#p0" onclick="return changeColor(this);"></a>【司馬貞索隱】駰字龍駒，河東聞喜人。宋中郎外兵曹參軍。父松之字世期，太中大夫，注三國志。宋書父子同傳。【正義】裴駰採九經諸史并漢書音義及衆書之目，而解史記，故題史記集解序。序，緒也。孫炎云謂端緒也，孔子作易卦，子夏作詩，序之義其來尚矣。</p>
<p id="p1"><a class="gg-link" href="#p1" onclick="return changeColor(this);"></a>班固有言曰：<span class="style7">【索隱】固撰漢書，作司馬遷傳，評其作史記所採之書，兼論其得失，故裴駰此序，先引之為說也。按，固字孟堅，扶風人。後漢明帝時，仕至中護軍，祖稺頴川太守，父彪徐令，續太史公書。</span>司馬遷<span class="style7">【正義】字子長，左馮翊人也。漢武帝時為太史令，撰史記百三十篇。父談亦為太史令。</span>據左氏、國語，<span class="style7">【索隱】仲尼作春秋經，魯史左丘明作傳，合三十篇，故曰左氏傳。國語亦丘明所撰，上起周穆王，下訖敬王，其諸侯之事，起魯莊公，迄春秋末，凡二十一篇。</span>采世本、戰國策，<span class="style7">【索隱】劉向云：世本，古史官明於古事者之所記也，錄黃帝已來帝王諸侯，及卿大夫系謚名號，凡十五篇也。戰國策，高誘云：六國時縱橫之說也，一曰短長書，亦曰國事。劉向撰為三十篇，名曰戰國策。按此是班固取其後名而書之，非遷時已名戰國策。</span>述楚漢春秋，<span class="style7">【索隱】漢太中大夫楚人陸賈所撰，記項氏與漢高祖初起，及說惠文間事。</span>接其後事，訖于天漢。<span class="style7">【索隱】武帝年號，言太史公所記，迄至武帝天漢之年也。</span>其言秦、漢詳矣。至於采經摭傳，<span class="style7">【索隱】按字書，摭，拾也，音之赤反。</span>分散數家之事，甚多疏略，或有抵捂。<span class="style7">【索隱】抵音丁禮反，捂音吾故反。抵者觸也，捂亦斜相抵觸之名。按，今屋梁上斜柱是也。斜觸謂之捂，下觸謂之抵。抵捂，言其參差也。以言彼此二文同出一家，而自相乖舛。</span>亦其所涉獵者廣博，貫穿經傳，馳騁古今上下數千載閒，斯已勤矣。<span class="style7">【正義】言作史記，採經傳百家之事，上下二千餘年，此其甚勤於撰錄也。</span>又其是非頗謬於聖人。<span class="style7">【索隱】聖人謂周公、孔子也，言周孔也之教，皆宗儒尚德，今太史公乃先黃老崇勢利，是謬於聖人。【正義】太史公史記，各顯六家之宗。黃老，道家之宗、六經，儒家之首。序游俠則退處士，述貨殖則崇勢利。處士賤貧，原憲非病，夫作史之體，務涉多時，有國之規，備陳臧否，天人地理，咸使該通，而遷天縱之才，述作無滯，故異周孔之道。班固詆之，裴駰引序，亦通人之蔽也。而固作漢書，與史記同者五十餘卷，謹寫史記，少加異者，不弱即劣，何更非剥史記？乃是後士妄非前賢，又史記五十二萬六千五百言，叙二千四百一十三年事，漢書八十一萬言，叙二百二十五年事。司馬遷引父致意，班固父脩而蔽之，優劣可知矣。</span>論大道，則先黃老而後六經，<span class="style7">【正義】大道者，皆稟乎自然，不可稱道也，道在天地之前，先天地生，不知其名，字之曰道，黃帝老子，遵崇斯道，故太史公論大道，須先黃老而後六經。</span>序游俠，則退處士而進姦雄，<span class="style7">【索隱】游俠謂輕死重義如荊軻豫讓之輩也。游，從也行也。俠，挾也持也。言能相從游行挾持之事。又曰同是非曰俠。【正義】姦雄，姦猾雄豪之人。</span>述貨殖，<span class="style7">【正義】殖，生也。言貨物滋生也。</span>則崇勢利而羞賤貧，<span class="style7">【正義】趨利之人。</span>此其所蔽也。<span class="style7">【正義】此三者是司馬遷不達理也。</span>然自劉向、揚雄博極羣書，皆稱遷有良史之才，服其善序事理，辯而不華，質而不俚。<span class="style7">【索隱】俚音里。劉德曰：俚即鄙也。崔浩云「世有鄙俚之語」，則俚亦野也，謂詞不鄙樸。</span>其文直，其事核。不虛美，不隱惡，故謂之實錄。駰以為固之所言，世稱其當。<span class="style7">【正義】駰音因。當，音丁浪反。裴駰以班固所論司馬遷史記是非，世人稱班固之言。</span>雖時有紕繆，<span class="style7">【索隱】紕音匹之反。紕猶錯也，亦作悂。字書云：織者兩絲同齒曰悂。繆亦與謬同。</span>實勒成一家。<span class="style7">【正義】雖有小紕繆，實編勒成一家之書矣。</span>緫其大較，<span class="style7">【索隱】較音角，較猶略也，則大較猶言大略也。【正義】較，明也。</span>信命世之宏才也。<span class="style7">【索隱】按孟子云：五百年生一賢，其間必有名世者。趙岐曰：名世，次聖之才，物來能名。此言命者名也，言賢人有名於世也，宏才，大才，謂史遷。</span>考較此書，文句不同，有多有少，莫辯其實。而世之惑者，定後從此，是非相貿，真偽舛雜。<span class="style7">【正義】貿音茂。舛音昌轉反。言世之迷惑淺識之人，或定彼從此本，更相貿易，真偽雜亂，不能辯其是非。</span>故中散大夫東莞徐廣，研核衆本，為音義。<span class="style7">【正義】作音義十三卷，裴駰為注，散入百三十篇。</span>具列異同，兼述訓解，<span class="style7">【正義】徐作音義，具列異同之本，兼述訓解釋也。</span>粗有所發明，而殊恨省略。<span class="style7">【索隱】殊，絕也。左傳曰：斬其木不殊。言絕恨其所撰太省略。【正義】省音山景反。</span>聊以愚管<span class="style7">【索隱】按東方朔云，以管窺天，以蠡測海，皆喻小也。然此語本出莊子文，今云愚管者是駰謙言己愚陋管見，所識不能遠大也。</span>增演徐氏，<span class="style7">【正義】演音羊善反。增，益也。言裴駰更增益演徐氏之說。</span>采經傳百家，并先儒之說，<span class="style7">【正義】采，取也。或取傳說，採諸子百家，兼取先儒之義，先儒謂孔安國、鄭玄、服虔、賈逵等是也，言百家，廣其非一。</span>豫是有益，悉皆抄內，<span class="style7">【正義】並採經傳之說，有裨益史記，盡抄內其中。抄音楚交反。</span>刪其游辭，取其要實。<span class="style7">【正義】刪音師顏反。刪，除也。去經傳諸家浮游之辭，取其精要之實。</span>或義在可疑，則數家兼列。<span class="style7">【正義】兼列數家之說不同，各有道理，致生疑惑，不敢偏棄，故皆兼列。</span>漢書音義，稱臣瓚者，莫知氏姓。<span class="style7">【索隱】按即傅瓚，而劉孝標以為于瓚，非也。據何法盛書，于瓚以穆帝時為大將軍誅死，不言有註漢書之事，又其註漢書，有引祿秩令及茂陵書，然彼二書亡於西晉，非于所見也，必知是傅瓚者。按穆天子傳目錄云：傅瓚為校書郎，與荀勗同校定穆天子傳，即當西晉之朝，在于之前，尚見茂陵等書。又稱臣者，以其職典秘書故也。瓚，音殘岸反。</span>今直云瓚曰，又都無姓名者，但云漢書音義。<span class="style7">【正義】漢書音義中有全無姓名者，裴氏注史記直云漢書音義，按大顏以為無名義，今有六卷，題云孟康，或云服虔，蓋後所加，皆非其實，未詳指歸也。</span>時見微意，有所裨補。<span class="style7">【正義】見音賢見反。裨音卑，又音頻移反。裨，益也。裴氏云，時見己之微意，亦有所補益也。</span>譬嘒星之繼朝陽，<span class="style7">【索隱】嘒，微小貌也。詩云：嘒彼小星，三五在東。言衆無名微小之星，各隨三心五噣，出在東方，亦能繼朝陽之光。嘒音火慧反。朝陽，日也。嘒星繼朝陽，喻己淺薄而註史記也。</span>飛塵之集華嶽。<span class="style7">【正義】西岳華山，極高大。裴氏自喻材藻輕小，如飛塵之集華岳，亦能成其高大。管子云：海不辭水，故能成其大；山不辭土，故能成其高。華音胡化反，又如字。</span>以徐為本，<span class="style7">【正義】徐廣音義，辨諸家異同，故以徐為本也。</span>號曰集解。未詳則闕，弗敢臆說。<span class="style7">【正義】有未詳審之處，則闕而不論，不敢以胷臆之中而妄解說也。</span>人心不同，<span class="style7">【正義】言人心旣不同，所見亦殊別也。</span>聞見異辭。<span class="style7">【正義】耳聞目見，心意旣乖，其辭所以各異也。</span>班氏所謂疏略抵捂者，依違不悉辯也。<span class="style7">【索隱】裴氏言今或依違不復更辯明之也。按周公世家叙傳曰：依之違之，周公綏之。</span>愧非胥臣之多聞，<span class="style7">【索隱】晉大夫曰季，名曰胥臣，按國語稱晉文公使趙衰為卿，辭曰：欒枝貞慎，先軫有謀，胥臣多聞，皆可以為輔。又胥臣對文公，黃帝二十五子，及屯豫皆八等事，是多聞也。</span>子產之博物。<span class="style7">【索隱】鄭卿公孫僑字子產，按左氏傳，子產聘晉，言晉侯之疾，非實沈臺駘之祟，乃說飲食哀樂，及內官不及同姓則能生疾。晉侯聞子產之言，曰博物君子也。</span>妄言末學，蕪穢舊史。豈足以關諸畜德。庶賢無所用心而已。<span class="style7">【索隱】關，預也。畜德，謂積德多學之人也。裴氏謙言己，今此集解，豈足關預於積學多識之士乎？正是兾望聖賢勝於飽食終日無所用心，愈於論語不有博弈者乎之人耳。</span></p>
</div>
</div>
</div>
</div>
</body></html>
