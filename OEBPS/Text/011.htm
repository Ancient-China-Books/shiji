<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷十一・孝景本紀第十一</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷十一・孝景本紀第十一</h1>
<hr/>
<p id="p0"><a class="gg-link" href="#p0" onclick="return changeColor(this);"></a>孝景皇帝者，<span class="style7">〔集解〕漢書音義曰：「諱啟。」〔正義〕謚法曰：「繇義而濟曰景。」</span>孝文之中子也。母竇太后。孝文在代時，前后有三男，及竇太后得幸，前后死，及三子更死，故孝景得立。 </p>
<p id="p1"><a class="gg-link" href="#p1" onclick="return changeColor(this);"></a>元年四月乙卯，赦天下。乙巳，賜民爵一級。五月，除田半租，爲孝文立太宗廟。令羣臣無朝賀。匈奴入代，與約和親。</p>
<p id="p2"><a class="gg-link" href="#p2" onclick="return changeColor(this);"></a>二年春，封故相國蕭何孫係爲武陵侯。<span class="style7">〔集解〕徐廣曰：漢書亦作「係」。鄒誕生本作「傒」，音奚。又按：漢書功臣表及蕭何傳皆云孫嘉，疑其人有二名。〔索隱〕註同。</span>男子二十而得傅。<span class="style7">〔索隱〕音附。荀悅云：「傅，正卒也。」小顏云舊法二十三而傅，今改也。</span>四月壬午，孝文太后崩。<span class="style7">〔索隱〕薄太后也。亦葬芷陽西，曰少陵也。</span>廣川、長沙王皆之國。<span class="style7">〔索隱〕廣川王彭祖、長沙王發皆景帝子，遣就國也。</span>丞相申屠嘉卒。八月，㠯御史大夫開封侯陶青爲丞相。彗星出東北。秋，衡山雨雹，<span class="style7">〔正義〕雨，于付反。</span>大者五寸，深者二尺。熒惑逆行，守北辰。月出北辰間。歲星逆行天廷中。置南陵及內史、祋祤爲縣。<span class="style7">〔集解〕徐廣曰：「地理志云文帝七年置。」駰按：地理志、百官表南陵縣文帝置也。分內史爲左右，及祋祤爲縣，皆景帝二年，不得皆如徐所云。〔索隱〕鄒誕生祋音都會反，又音丁活反。祤音羽，又音詡。</span></p>
<p id="p3"><a class="gg-link" href="#p3" onclick="return changeColor(this);"></a>三年正月乙巳，赦天下。長星出西方。天火<span class="style7">〔集解〕徐廣曰：「漢志無。」</span>燔雒陽東宮大殿城室。<span class="style7">〔集解〕徐廣曰：「雒，一作『淮』。」〔索隱〕雒陽漢書作「淮陽」。災，故徙王於魯也。</span>吳王濞、<span class="style7">〔正義〕音匹備反。高祖兄仲子，故漢高祖十二年封，三十三年反。年表云都吳，其實在江都也。</span>楚王戊、<span class="style7">〔正義〕高祖弟楚王交孫，嗣二十一年反，都彭城。</span>趙王遂、<span class="style7">〔正義〕高祖孫，幽王友子，嗣二十六年反，都邯鄲。</span>膠西王卬、<span class="style7">〔正義〕卬，五郎反。高祖孫，齊悼惠王子，故平昌侯，十年反，都密州高密縣。</span>濟南王辟光、<span class="style7">〔正義〕辟音壁。高祖孫，齊悼惠王子，故扐侯，立十一年反。括地志云：「濟南故城在淄川長山縣西北三十里。」</span>菑川王賢、<span class="style7">〔正義〕高祖孫，齊悼惠王子，故武城侯，立十一年反，都劇。括地志云：「菑州縣也。故劇城在青州壽光縣南三十一里，故紀國。」</span>膠東王雄渠反，<span class="style7">〔正義〕高祖孫，齊悼惠王子，故白石侯，立十一年反，都即墨。括地志云：「即墨故城在密州膠水縣東南六十里，即膠東國也。」</span>發兵西鄉。天子爲誅晁錯，遣袁盎諭告，不止，遂西圍梁。<span class="style7">〔正義〕梁孝王都睢陽，今宋州。</span>上乃遣大將軍竇嬰、太尉周亞夫將兵誅之。六月乙亥。赦亡軍及楚元王子蓺等<span class="style7">〔正義〕蓺，魚曳反。字亦作「藝」，音同。</span>與謀反者。封大將軍竇嬰爲魏其侯。<span class="style7">〔正義〕地理志云魏其屬琅邪。</span>立楚元王子平陸侯劉禮<span class="style7">〔索隱〕韋昭云：「平陸，西河縣。禮即向之從曾祖王父也。」〔正義〕應劭云：「平陸，西河縣。」</span>爲楚王。立皇子端爲膠西王，子勝爲中山王。徙濟北王志<span class="style7">〔正義〕濟，子禮反。濟北國今濟州盧縣，即濟北王所都。</span>爲菑川王，淮陽王餘<span class="style7">〔正義〕淮陽國今陳州。</span>爲魯王，<span class="style7">〔正義〕魯今兗州曲阜縣。</span>汝南王非<span class="style7">〔正義〕汝南國今豫州。</span>爲江都王。<span class="style7">〔正義〕江都國今揚州也。吳王濞所都，反，誅，景帝改爲江都國，封皇子非也。</span>齊王將廬、<span class="style7">〔索隱〕悼惠王之孫，齊王襄之子。廬，漢書作「閭」。〔正義〕齊國，青州臨淄也。將廬，齊悼惠王之孫，襄王之子，年表云。</span>燕王嘉<span class="style7">〔索隱〕劉澤之子。</span>皆薨。<span class="style7">〔集解〕徐廣曰：「表云五年薨。」</span></p>
<p id="p4"><a class="gg-link" href="#p4" onclick="return changeColor(this);"></a>四年夏，立太子。立皇子徹爲膠東王。六月甲戌，赦天下。後九月，更以弋陽爲陽陵。<span class="style7">〔正義〕括地志云：「漢景帝陵也，在雍州咸陽縣東三十里。」按：豫作壽陵也。</span>復置津關，用傳出入。<span class="style7">〔集解〕應劭曰：「文帝十二年，除關，無用傳，至此復置傳，以七國新反，備非常也。」張晏曰：「傳，信也，若今過所也。」如淳曰：「傳音『檄傳』之『傳』，兩行書繒帛，分持其一，出入關，合之乃得過，謂之傳。」〔索隱〕傳音丁戀反。如今之過所。</span>冬，以趙國爲邯鄲郡。<span class="style7">〔集解〕地理志趙國景帝以爲邯鄲郡。</span></p>
<p id="p5"><a class="gg-link" href="#p5" onclick="return changeColor(this);"></a>五年三月，作陽陵、<span class="style7">〔索隱〕景帝豫作壽陵也。按：趙系家趙肅侯十五年起壽陵，後代遂因之也。</span>渭橋。五月，募徙陽陵，予錢二十萬。江都大暴風從西方來，壞城十二丈。丁卯，封長公主子蟜爲隆慮侯。<span class="style7">〔索隱〕音林閭。避殤帝諱改之。</span>徙廣川王爲趙王。</p>
<p id="p6"><a class="gg-link" href="#p6" onclick="return changeColor(this);"></a>六年春，封中尉趙綰爲建陵侯，<span class="style7">〔正義〕括地志云：「建陵故縣在沂州承縣界。」</span>江都丞相嘉<span class="style7">〔集解〕徐廣曰：「姓程。」</span>爲建平侯，隴西太守渾邪爲平曲侯，<span class="style7">〔正義〕括地志云：「平曲縣故城在瀛州文安縣北七十里。」</span>趙丞相嘉<span class="style7">〔集解〕徐廣曰：「姓蘇。」</span>爲江陵侯，故將軍布爲鄃侯。梁楚二王皆薨。後九月，伐馳道樹，殖蘭池。<span class="style7">〔集解〕徐廣曰：「殖，一作『填』。」〔正義〕按：馳道，天子道，秦始皇作之，三丈而樹。</span></p>
<p id="p7"><a class="gg-link" href="#p7" onclick="return changeColor(this);"></a>七年冬，廢栗太子爲臨江王。<span class="style7">〔正義〕臨江，忠州縣。雖王臨江而都江陵。</span>十二月晦，日有食之。春，免徒隸作陽陵者。丞相青免。二月乙巳，以太尉條侯<span class="style7">〔正義〕條，田彫反。字亦作「蓧」，音同。</span>周亞夫爲丞相。四月乙巳，立膠東王太后爲皇后。<span class="style7">〔索隱〕按系家，太后槐里人，父仲。兄信，封蓋侯。后故金氏妻女弟姁兒也。</span>丁巳，立膠東王爲太子。名徹。</p>
<p id="p8"><a class="gg-link" href="#p8" onclick="return changeColor(this);"></a>中元年，封故御史大夫周苛<span class="style7">〔索隱〕周昌之兄。</span>孫平<span class="style7">〔集解〕徐廣曰：「一作『應』。」</span>爲繩侯，故御史大夫周昌子左車爲安陽侯，四月乙巳，赦天下，賜爵一級。除禁錮。地動。衡山、原都雨雹，大者尺八寸。</p>
<p id="p9"><a class="gg-link" href="#p9" onclick="return changeColor(this);"></a>中二年二月，匈奴入燕，遂不和親。三月，召臨江王來。即死中尉府中。夏，立皇子越爲廣川王，子寄爲膠東王。封四侯。<span class="style7">〔集解〕文穎曰：「楚相張尚，太傅趙夷吾，趙相建德，內史王悍。此四人各諫其王，無使反，不聽，皆殺之，故封其子。」〔索隱〕韋昭云：「張尚子當居，趙夷吾子周，建德子橫，王悍子弃也。」</span>九月甲戌，日食。</p>
<p id="p10"><a class="gg-link" href="#p10" onclick="return changeColor(this);"></a>中三年冬，罷諸侯御史中丞。春，匈奴王二人率其徒來降，皆封爲列侯。<span class="style7">〔正義〕漢書表云中三年，安陵侯子軍、桓侯賜、遒侯陸彊、容城侯徐盧、易侯僕日、范陽侯代、翕侯邯鄲七人，以匈奴王降，皆封爲列侯。按：紀言二人者是匈奴二王爲首降。</span>立皇子方乘爲清河王。三月，彗星出西北。丞相周亞夫免，以御史大夫桃侯劉舍爲丞相。四月，地動。九月戊戌晦，日食。軍東都門外。<span class="style7">〔集解〕按：三輔黃圖東出北頭第一門曰宣平門，外曰東都門。〔索隱〕按：三輔黃圖云東出北第一門曰宣平門，外曰東都門。</span></p>
<p id="p11"><a class="gg-link" href="#p11" onclick="return changeColor(this);"></a>中四年三月，置德陽宮。<span class="style7">〔集解〕瓚曰：「是景帝廟也，帝自作之，諱不言廟，故言宮。西京故事云景帝廟爲德陽宮。」</span>大蝗。秋，赦徒作陽陵者。</p>
<p id="p12"><a class="gg-link" href="#p12" onclick="return changeColor(this);"></a>中五年夏，立皇子舜爲常山王。封十侯。<span class="style7">〔正義〕惠景閒年表云亞谷侯盧他之、隆盧侯陳蟜、乘氏侯劉買、桓邑侯劉明、蓋侯王信。按：其五人是中元五年封，餘檢不獲。中元三年，匈奴王二人降，封爲列侯。惠景閒表云匈奴王降爲侯者有七人，疑其五人是十侯之數。</span>六月丁巳，赦天下，賜爵一級。天下大潦。更命諸侯丞相曰相。秋，地動。</p>
<p id="p13"><a class="gg-link" href="#p13" onclick="return changeColor(this);"></a>中六年二月己卯，行幸雍，郊見五帝。三月，雨雹。四月，梁孝王、<span class="style7">〔正義〕都睢陽，今宋州。</span>城陽共王、<span class="style7">〔正義〕城陽，今濮州雷澤縣，古城陽也。共音恭。謚法「嚴敬故事曰恭」。</span>汝南王皆薨。立梁孝王子明爲濟川王，<span class="style7">〔正義〕表云分梁置也。</span>子彭離爲濟東王，<span class="style7">〔正義〕表云分梁置也。</span>子定爲山陽王，<span class="style7">〔正義〕地理志云景帝中六年別爲山陽國，屬兗州。</span>子不識爲濟陰王。<span class="style7">〔正義〕地理志云景帝中六年別爲濟陰國，屬兗州。按：今曹州是也。</span>梁分爲五。封四侯。更命廷尉爲大理，將作少府爲將作大匠，主爵中尉爲都尉，<span class="style7">〔集解〕漢書百官表曰：「主爵中尉，秦官，掌列侯。」</span>長信詹事<span class="style7">〔集解〕漢書百官表曰：「詹事，秦官，掌皇后太子家。」應劭曰：「詹，省也，給也。」瓚曰：「茂陵書詹事秩二千石。」</span>爲長信少府，<span class="style7">〔集解〕張晏曰：「以太后所居宮爲名。長信宮則曰長信少府，長樂宮則曰長樂少府。」</span>將行爲大長秋，<span class="style7">〔集解〕漢書百官表曰：「將行，秦官。」應劭曰：「長秋，皇后卿。」</span>大行爲行人，<span class="style7">〔集解〕服虔曰：「天子死未有謚，稱大行。」晉灼曰：「禮有大行、小行，主謚官，故以此名之。」如淳曰：「不反之辭也。」瓚曰：「大行是官名，掌九儀之制，以賔諸侯。」〔索隱〕按：鄭玄曰「命者五，謂公、侯、伯、子、男，爵者四，孤、卿、大夫、士，是九也。」</span>奉常爲太常，<span class="style7">〔集解〕漢書百官表曰：「奉常，秦官，掌宗廟禮儀。」</span>典客爲大行，<span class="style7">〔索隱〕韋昭云：「大行，官名，秦時云典客，景帝初改云大行，後更名大鴻臚，武帝因而不改，故漢書景紀有大鴻臚。百官表又云武帝改名大鴻臚。鴻，聲也。臚，附皮。以言其掌四夷賔客，若皮臚之在外附於身也。復有大行令，故諸侯薨，大鴻臚奏謚，列侯薨，則大行奏誄」。按：此大行令即鴻臚之屬官也。</span>治粟內史爲大農。<span class="style7">〔集解〕漢書百官表曰：「治粟內史，秦官，掌穀貨也。」</span>以大內爲二千石，<span class="style7">〔集解〕韋昭曰：「大內，京師府藏。」</span>置左右內官，屬大內。<span class="style7">〔索隱〕主天子之私財物曰少內。少內屬大內也。</span>七月辛亥，日食。八月，匈奴入上郡。</p>
<p id="p14"><a class="gg-link" href="#p14" onclick="return changeColor(this);"></a>後元年冬，更命中大夫爲衞尉。<span class="style7">〔正義〕漢書百官表云：「衞尉，秦官，掌宮闈門衞屯兵。景帝初，更命中大夫，分後元年，復爲衞尉。」</span>三月丁酉，赦天下，賜爵一級，中二千石、諸侯相爵右庶長。四月，大酺。五月丙戌，<span class="style7">〔集解〕徐廣曰：「丙，一作『甲』。」</span>地動，其蚤食時復動。上庸地動二十二日，壞城垣。七月乙巳，日食。丞相劉舍免。八月壬辰，以御史大夫綰<span class="style7">〔索隱〕姓衞也。</span>爲丞相，封爲建陵侯。</p>
<p id="p15"><a class="gg-link" href="#p15" onclick="return changeColor(this);"></a>後二年正月，地一日三動。郅將軍擊匈奴。<span class="style7">〔正義〕郅，真栗反。郅都傳云匈奴刻木爲郅都而射，不中。</span>酺五日。令內史郡不得食馬粟，沒入縣官。令徒隸衣七緵布。<span class="style7">〔索隱〕七緵，蓋今七升布，言其粗，故令衣之也。〔正義〕衣，於旣反。緵，祖工反。緵，八十縷也。與布相似。七升布用五百六十縷。</span>止馬舂。<span class="style7">〔索隱〕止人爲馬舂粟，爲歲不登故也。</span>爲歲不登，禁天下食不造歲。省列侯遣之國。<span class="style7">〔集解〕晉灼曰：「文紀遣列侯之國，今又省之。」</span>三月，匈奴入鴈門。十月，租長陵田。大旱。衡山國、河東、雲中郡<span class="style7">〔正義〕衡山國，今衡州。河東，今蒲州。雲中郡，今勝州。</span>民疫。</p>
<p id="p16"><a class="gg-link" href="#p16" onclick="return changeColor(this);"></a>後三年十月，日月皆食赤五日。十二月晦，䨓。<span class="style7">〔集解〕徐廣曰：「一作『雷』字，又作『圖』字，實所未詳。」</span>日如紫。五星逆行守太微。月貫天庭中。<span class="style7">〔索隱〕天庭即龍星右角也。按：石氏星傳曰「龍在左角曰天田，右角曰天廷」。</span>正月甲寅，皇太子冠。甲子，孝景皇帝崩。<span class="style7">〔集解〕皇甫謐曰：「帝以孝惠七年生，年四十八。」</span>遺詔賜諸侯王以下至民爲父後爵一級，天下戶百錢。出宮人歸其家，復無所與。太子即位，是爲孝武皇帝。<span class="style7">〔集解〕漢書云：「二月癸酉，帝葬陽陵。」皇甫謐曰：「陽陵山方百二十步，高十四丈，去長安四十五里。」</span>三月，封皇太后弟蚡<span class="style7">〔集解〕蘇林曰：「蚡音鼢。」〔索隱〕蚡音扶粉反。按：外戚世家皇太后母臧氏初嬪王氏，生子信而寡，更嫁長陵田氏，生蚡及勝也。</span>爲武安侯，弟勝爲周陽侯。置陽陵。</p>
<p id="p17"><a class="gg-link" href="#p17" onclick="return changeColor(this);"></a>太史公曰：漢興，孝文施大德，天下懷安，至孝景，不復憂異姓，而晁錯刻削諸侯，遂使七國俱起，合從而西鄉，以諸侯太盛，而錯爲之不以漸也。及主父偃言之，而諸侯以弱，卒以安。<span class="style7">〔索隱〕主父偃上言，今天子下推恩之令，令諸侯各得分邑其子弟，於是遂弱，卒以安也。</span>安危之機，豈不以哉？<span class="jiaozhusup">案：<span class="shu-ming">藝文類聚・漢景帝</span>「以」字後有 「謀」字。</span></p>
<p class="style8" id="p18"><a class="gg-link" href="#p18" onclick="return changeColor(this);"></a>索隱述贊曰：景帝即位，因脩靜默。勉人於農，率下以德。制度斯創，禮法可則。一朝吳楚，乍起凶慝。提局成舋，拒輪致惑。晁錯雖誅，梁城未克。條侯出將，追奔逐北。坐見梟剠，立翦牟賊。如何太尉，後卒下獄。惜哉明君，斯功不錄！</p>
</div>
</div>
</div>
</div>
</body></html>
