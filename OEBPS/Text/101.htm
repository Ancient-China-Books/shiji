<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷一百一‧袁盎鼂錯列傳第四十一</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷一百一・袁盎鼂錯列傳第四十一</h1>
<hr/>
<p id="p0"><a class="gg-link" href="#p0" onclick="return changeColor(this);"></a>袁盎者，<span class="style7">【索隱】盎音如周禮「盎齊」，烏浪反。</span>楚人也，字絲。父故為羣盜，徙處安陵。高后時，盎嘗為呂祿舍人。及孝文帝即位，盎兄噲任盎為中郎。<span class="style7">【集解】如淳曰：「盎為兄所保任，故得為中郎。」</span></p>
<p id="p1"><a class="gg-link" href="#p1" onclick="return changeColor(this);"></a>絳侯為丞相，朝罷趨出，意得甚。上禮之恭，常自送之。<span class="style7">【集解】徐廣曰：「自，一作『目』。」</span>袁盎進曰：「陛下以丞相何如人？」上曰：「社稷臣。」盎曰：「絳侯所謂功臣，非社稷臣，社稷臣主在與在，<span class="style7">【集解】如淳曰：「人主在時，與共治在時之事。」</span>主亡與亡。<span class="style7">【集解】如淳曰：「不以主亡而不行其政令。」【索隱】如淳說為得。</span>方呂后時，諸呂用事，擅相王，劉氏不絕如帶。是時絳侯為太尉，主兵柄，弗能正。呂后崩，大臣相與共畔諸呂，太尉主兵，適會其成功，所謂功臣，非社稷臣。丞相如有驕主色。陛下謙讓，臣主失禮，竊為陛下不取也。」後朝，上益莊，<span class="style7">【索隱】莊，嚴也。</span>丞相益畏。已而絳侯望袁盎曰：<span class="style7">【正義】望，怨也。</span>「吾與而兄善，今兒廷毀我！」盎遂不謝。</p>
<p id="p2"><a class="gg-link" href="#p2" onclick="return changeColor(this);"></a>及絳侯免相之國，國人上書告以為反，徵繫清室，<span class="style7">【集解】漢書作「請室」。應劭曰：「請室，請罪之室，若今鍾下也。」如淳曰：「請室，獄也，若古刑於甸師氏也。」</span>宗室諸公莫敢為言，唯袁盎明絳侯無罪。絳侯得釋，盎頗有力。絳侯乃大與盎結交。</p>
<p id="p3"><a class="gg-link" href="#p3" onclick="return changeColor(this);"></a>淮南厲王朝，殺辟陽侯，居處驕甚。袁盎諫曰：「諸侯大驕必生患，可適削地。」上弗用。淮南王益橫。及棘蒲侯柴武太子謀反事覺，治，連淮南王，淮南王徵，上因遷之蜀，轞車傳送。袁盎時為中郎將，乃諫曰：「陛下素驕淮南王，弗稍禁，以至此，今又暴摧折之。淮南王為人剛，如有遇霧露行道死，陛下竟為以天下之大弗能容，有殺弟之名，奈何？」上弗聽，遂行之。</p>
<p id="p4"><a class="gg-link" href="#p4" onclick="return changeColor(this);"></a>淮南王至雍，病死，聞，上輟食，哭甚哀。盎入，頓首請罪。上曰：「以不用公言至此。」盎曰：「上自寬，此徃事，豈可悔哉！且陛下有高世之行者三，此不足以毀名。」上曰：「吾高世行三者何事？」盎曰：「陛下居代時，太后嘗病，三年，陛下不交睫，不解衣，湯藥非陛下口所嘗弗進。夫曾參以布衣猶難之，今陛下親以王者脩之，過曾參孝遠矣。夫諸呂用事，大臣專制，然陛下從代乘六乘傳馳不測之淵，<span class="style7">【集解】瓚曰：「大臣共誅諸呂，禍福尚未可知，故曰不測也。」</span>雖賁育之勇不及陛下。<span class="style7">【集解】孟康曰：「孟賁、夏育，皆古勇者也。」索隱尸子云「孟賁水行不避蛟龍，陸行不避兕虎」。戰國策曰「夏育叱呼駭三軍，身死庸夫」。高誘曰「育為申繻所殺」。賁音奔也。</span>陛下至代邸，西向讓天子位者再，南面讓天子位者三。夫許由一讓，而陛下五以天下讓，過許由四矣。且陛下遷淮南王，欲以苦其志，使改過，有司衞不謹，故病死。」於是上乃解，曰：「將奈何？」盎曰：「淮南王有三子，唯在陛下耳。」於是文帝立其三子皆為王。盎由此名重朝廷。</p>
<p id="p5"><a class="gg-link" href="#p5" onclick="return changeColor(this);"></a>袁盎常引大體忼慨。宦者趙同<span class="style7">【集解】徐廣曰：「漢書作『談』字。」</span>以數幸，常害袁盎，袁盎患之。盎兄子種為常侍騎，持節夾乘，<span class="style7">【索隱】案漢書舊儀云「持節夾乘輿車騎從者云常侍騎」也。</span>說盎曰：<span class="style7">【集解】徐廣曰：「說，一作『謀』。」</span>「君與鬬，廷辱之，使其毀不用。」孝文帝出，趙同參乘，袁盎伏車前曰：「臣聞天子所與共六尺輿者，皆天下豪英。今漢雖乏人，陛下獨奈何與刀鋸餘人載！」於是上笑，下趙同。趙同泣下車。</p>
<p id="p6"><a class="gg-link" href="#p6" onclick="return changeColor(this);"></a>文帝從霸陵上，欲西馳下峻阪。袁盎騎，並車擥轡。上曰：「將軍怯邪？」盎曰：「臣聞千金之子坐不垂堂，<span class="style7">【索隱】案張揖云「恐簷瓦墮中人」。或云臨堂邊垂，恐墮墜也。</span>百金之子不騎衡，<span class="style7">【集解】徐廣曰：「一作『行』。」駰案：服虔曰「自惜身，不騎衡」。如淳曰「騎，倚也。衡，樓殿邊欄楯也」。韋昭曰「衡，車衡」。【索隱】衡木行馬也。如淳云「騎音於岐反。衡，樓殿邊欄楯也」。韋昭云「衡，車衡也。騎音倚，謂跨之」。按：如淳之說為長。案：纂要云「宮殿四面欄，縱者云檻，橫者云楯」也。</span>聖主不乘危而徼幸。今陛下騁六騑，<span class="style7">【集解】如淳曰：「六馬之疾若飛。」</span>馳下峻山，如有馬驚車敗，陛下縱自輕，奈高廟、太后何？」上乃止。</p>
<p id="p7"><a class="gg-link" href="#p7" onclick="return changeColor(this);"></a>上幸上林，皇后、慎夫人從。其在禁中，常同席坐。及坐，郎署長布席，<span class="style7">【正義】蘇林云：「郎署，上林中直衞之署。」</span>袁盎引郤慎夫人坐。<span class="style7">【集解】如淳曰：「盎時為中郎將，天子幸署，豫設供帳待之，故得卻慎夫人坐。」</span>慎夫人怒，不肯坐。上亦怒，起，入禁中。盎因前說曰：「臣聞尊卑有序則上下和。今陛下旣已立后，慎夫人乃妾，妾主豈可與同坐哉！適所以失尊卑矣。且陛下幸之，即厚賜之。陛下所以為慎夫人，適所以禍之。陛下獨不見『人彘』乎？」<span class="style7">【集解】張晏曰：「戚夫人。」</span>於是上乃說，召語慎夫人。慎夫人賜盎金五十斤。</p>
<p id="p8"><a class="gg-link" href="#p8" onclick="return changeColor(this);"></a>然袁盎亦以數直諫，不得久居中，調為隴西都尉。<span class="style7">【集解】如淳曰：「調選。」</span>仁愛士卒，士卒皆爭為死。遷為齊相。徙為吳相，辭行，種謂盎曰：「吳王驕日久，國多姦。今苟欲劾治，彼不上書告君，即利劔刺君矣。南方卑溼，君能日飲，毋苛，時說王曰毋反而已。如此幸得脫。」盎用種之計，吳王厚遇盎。</p>
<p id="p9"><a class="gg-link" href="#p9" onclick="return changeColor(this);"></a>盎告歸，道逢丞相申屠嘉，下車拜謁，丞相從車上謝袁盎。袁盎還，愧其吏，乃之丞相舍上謁，求見丞相。丞相良久而見之。盎因跪曰：「願請閒。」丞相曰：「使君所言公事，之曹與長史掾議，吾且奏之；即私邪，吾不受私語。」袁盎即跪說曰：「君為丞相，自度孰與陳平、絳侯？」丞相曰：「吾不如。」袁盎曰：「善，君即自謂不如。夫陳平、絳侯輔翼高帝，定天下，為將相，而誅諸呂，存劉氏；君乃為材官蹶張，遷為隊率，積功至淮陽守，非有奇計攻城野戰之功。且陛下從代來，每朝，郎官上書疏，未嘗不止輦受其言，言不可用置之，言可受採之，未嘗不稱善。何也？則欲以致天下賢士大夫。上日聞所不聞，明所不知，日益聖智；君今自閉鉗天下之口而日益愚。夫以聖主責愚相，君授禍不久矣。」丞相乃再拜曰：「嘉鄙野人，乃不知，將軍幸教。」引入與坐，為上客。</p>
<p id="p10"><a class="gg-link" href="#p10" onclick="return changeColor(this);"></a>盎素不好鼂錯，鼂錯所居坐，盎去；盎坐，錯亦去：兩人未嘗同堂語。及孝文帝崩，孝景帝即位，鼂錯為御史大夫，使吏案袁盎受吳王財物，抵罪，詔赦以為庶人。</p>
<p id="p11"><a class="gg-link" href="#p11" onclick="return changeColor(this);"></a>吳楚反，聞，鼂錯謂丞史曰：<span class="style7">【集解】如淳曰：「百官表御史大夫有兩丞。丞史，丞及史也。」</span>「夫袁盎多受吳王金錢，專為蔽匿，言不反。今果反，欲請治盎宜知計謀。」丞史曰：「事未發，治之有絕。<span class="style7">【集解】如淳曰：「事未發之時治之，乃有所絕。」【索隱】案謂有絕吳反心也。</span>今兵西鄉，治之何益！且袁盎不宜有謀。」<span class="style7">【集解】如淳曰：「盎大臣，不宜有姦謀。」</span>鼂錯猶與未決。人有告袁盎者，袁盎恐，夜見竇嬰，為言吳所以反者，願至上前口對狀。竇嬰入言上，上乃召袁盎入見。鼂錯在前，及盎請辟人賜閒，錯去，固恨甚。袁盎具言吳所以反狀，以錯故，獨急斬錯以謝吳，吳兵乃可罷。其語具在吳事中。使袁盎為太常，竇嬰為大將軍。兩人素相與善。逮吳反，諸陵長者長安中賢大夫爭附兩人，車隨者日數百乘。</p>
<p id="p12"><a class="gg-link" href="#p12" onclick="return changeColor(this);"></a>及鼂錯已誅，袁盎以太常使吳。吳王欲使將，不肯。欲殺之，使一都尉以五百人圍守盎軍中。袁盎自其為吳相時，嘗有從史，從史嘗盜愛盎侍兒，<span class="style7">【集解】文穎曰：「婢也。」</span>盎知之，弗泄，遇之如故。人有告從史，言「君知爾與侍者通」，乃亡歸。袁盎驅自追之，遂以侍者賜之，復為從史。及袁盎使吳見守，從史適為守盎校尉司馬，乃悉以其裝齎置二石醇醪，會天寒，士卒饑渴，飲酒醉，西南陬卒皆卧，司馬夜引袁盎起，曰：「君可以去矣，吳王期旦日斬君。」盎弗信，曰：「公何為者？」司馬曰：「臣故為從史盜君侍兒者。」盎乃驚謝曰：「公幸有親，<span class="style7">【集解】文穎曰：「言汝有親老。」</span>吾不足以累公。」司馬曰：「君弟去，臣亦且亡，辟吾親，<span class="style7">【集解】如淳曰：「藏匿吾親，不使遇害也。」【索隱】案張晏云「辟，隱也。言自隱辟親，不使遇禍也」。</span>君何患！」乃以刀決張，<span class="style7">【集解】如淳曰：「決開當所從亡者之道。」張音帳。【索隱】案帳，軍幕也。決之以出也。</span>道從醉卒直隧出。司馬與分背，袁盎解節毛懷之，<span class="style7">【集解】如淳曰：「不欲令人見也。」</span>杖，步行七八里，明，見梁騎，騎馳去，<span class="style7">【集解】文穎曰梁騎擊吳楚者也。或曰得梁馬馳去也。</span>遂歸報。</p>
<p id="p13"><a class="gg-link" href="#p13" onclick="return changeColor(this);"></a>吳楚已破，上更以元王子平陸侯禮為楚王，袁盎為楚相。嘗上書有所言，不用。袁盎病免居家，與閭里浮沈，相隨行，鬬雞走狗。雒陽劇孟嘗過袁盎，盎善待之。安陵富人有謂盎曰：「吾聞劇孟博徒，<span class="style7">【集解】如淳曰：「博盪之徒。」或曰博戲之徒。</span>將軍何自通之？」盎曰：「劇孟雖博徒，然母死，客送葬車千餘乘，此亦有過人者。且緩急人所有。夫一旦有急叩門，不以親為解，<span class="style7">【集解】張晏曰：「不語云『親不聽』也。」瓚曰：「凡人之於赴難濟危，多以有父母為解，而孟兼行之。」【索隱】案謂不以親為辭也。今此云解者，亦謂不以親在而自解。</span>不以存亡為辭，天下所望者，獨季心、劇孟耳。今公常從數騎，<span class="style7">【集解】徐廣曰：「常，一作『詳』。」</span>一旦有緩急，寧足恃乎！」罵富人，弗與通。諸公聞之，皆多袁盎。</p>
<p id="p14"><a class="gg-link" href="#p14" onclick="return changeColor(this);"></a>袁盎雖家居，景帝時時使人問籌策。梁王欲求為嗣，袁盎進說，其後語塞。<span class="style7">【索隱】按鄒氏云「塞」當作「露」，非也。案：以盎言不宜立弟之義，其後立梁王之語塞絕也。</span>梁王以此怨盎，曾使人刺盎。刺者至關中，問袁盎，諸君譽之皆不容口。乃見袁盎曰：「臣受梁王金來刺君，君長者，不忍刺君。然後刺君者十餘曹，<span class="style7">【集解】如淳曰：「曹，輩也。」</span>備之！」袁盎心不樂，家又多怪，乃之掊生所問占。<span class="style7">【集解】徐廣曰：「掊，一作『服』。」駰案：文穎曰「掊音陪。秦時賢士，善術者」。【索隱】韋昭云掊，姓也。</span>還，梁刺客後曹軰果遮刺殺盎安陵郭門外。</p>
<p id="p15"><a class="gg-link" href="#p15" onclick="return changeColor(this);"></a>鼂錯者，<span class="style7">【索隱】上音朝，錯音厝，一如字讀。案鼂氏出南陽，今西鄂鼂氏，謂子鼂之後也。</span>潁川人也。學申商刑名於軹張恢先所，<span class="style7">【集解】徐廣曰：「先即先生。」【索隱】軹縣人張恢先生所學申商之法。</span>與雒陽宋孟及劉禮同師。以文學為太常掌故。<span class="style7">【集解】應劭曰：「掌故，百石吏，主故事。」【索隱】服虔云「百石卒吏」。漢舊儀云「太常博士弟子試射策，中甲科補郎，中乙科補掌故」也。</span></p>
<p id="p16"><a class="gg-link" href="#p16" onclick="return changeColor(this);"></a>錯為人陗直刻深。<span class="style7">【集解】韋昭曰：「術岸高曰峭。」瓚曰：「陗峻。」【索隱】案韋昭注本無「術」字。或云術，道路也。陗，七笑反。</span>孝文帝時，天下無治尚書者，獨聞濟南伏生故秦博士，治尚書，年九十餘，老不可徵，乃詔太常使人往受之。太常遣錯受尚書伏生所。<span class="style7">【正義】衞宏詔定古文尚書序云：「徵之，老不能行，遣太常掌故鼂錯往讀之。年九十餘，不能正言，言不可曉，使其女傳言教錯。齊人語多與潁川異，錯所不知者凡十二三，略以其意屬讀而已也。」</span>還，因上便宜事，以書稱說。詔以為太子舍人、門大夫、家令。<span class="style7">【集解】服虔曰：「太子稱家。」瓚曰：「茂陵書太子家令秩八百石。」</span>以其辯得幸太子，太子家號曰「智囊」。數上書孝文時，言削諸侯事及法令可更定者。書數十上，孝文不聽，然奇其材，遷為中大夫。當是時，太子善錯計策，袁盎諸大功臣多不好錯。</p>
<p id="p17"><a class="gg-link" href="#p17" onclick="return changeColor(this);"></a>景帝即位，以錯為內史。錯常數請閒言事，輒聽，寵幸傾九卿，<span class="style7">【集解】徐廣曰：「九，一作『公』。」</span>法令多所更定。丞相申屠嘉心弗便，力未有以傷。內史府居太上廟壖中，門東出，不便，錯乃穿兩門南出，鑿廟壖垣。<span class="style7">【索隱】壖音乃戀反。謂牆外之短垣也。又音而緣反。</span>丞相嘉聞，大怒，欲因此過為奏請誅錯。錯聞之，即夜請閒，具為上言之。丞相奏事，因言錯擅鑿廟垣為門，請下廷尉誅。上曰：「此非廟垣，乃壖中垣，<span class="style7">【正義】上，人緣反。壖者，廟內垣外游地也。</span>不致於法。」丞相謝。罷朝，怒謂長史曰：「吾當先斬以聞，乃先請，為兒所賣，固誤。」丞相遂發病死。錯以此愈貴。</p>
<p id="p18"><a class="gg-link" href="#p18" onclick="return changeColor(this);"></a>遷為御史大夫，請諸侯之罪過，削其地，<span class="style7">【集解】徐廣曰：「一云言景帝曰『諸侯或連數郡，非古之制，非久長策，不便，請削之』，上令公卿云云。」</span>收其枝郡。奏上，上令公卿列侯宗室集議，莫敢難，獨竇嬰爭之，由此與錯有郤。錯所更令三十章，諸侯皆諠譁疾鼂錯。錯父聞之，從潁川來，謂錯曰：「上初即位，公為政用事，侵削諸侯，別疏人骨肉，人口議<span class="style7">【集解】徐廣曰：「一作『讙』。」</span>多怨公者，何也？」鼂錯曰：「固也。不如此，天子不尊，宗廟不安。」錯父曰：「劉氏安矣，而鼂氏危矣，吾去，父歸矣！」遂飲藥死，曰：「吾不忍見禍及吾身。」死十餘日，吳楚七國果反，以誅錯為名。及竇嬰、袁盎進說，上令晁錯衣朝衣斬東市。</p>
<p id="p19"><a class="gg-link" href="#p19" onclick="return changeColor(this);"></a>鼂錯已死，謁者僕射鄧公<span class="style7">【正義】漢書作「鄧先」。孔文祥云名先。</span>為校尉，擊吳楚軍為將。還，上書言軍事，謁見上。上問曰：「道軍所來，<span class="style7">【集解】如淳曰：「道路從吳軍所來也。」瓚曰：「道，由也。」</span>聞鼂錯死，吳楚罷不？」鄧公曰：「吳王為反數十年矣，發怒削地，以誅錯為名，其意非在錯也。且臣恐天下之士噤口，<span class="style7">【索隱】噤音其錦反，又音其禁反。</span>不敢復言也！」上曰：「何哉？」鄧公曰：「夫鼂錯患諸侯彊大不可制，故請削地以尊京師，萬世之利也。計畫始行，卒受大戮，內杜忠臣之口，外為諸侯報仇，臣竊為陛下不取也。」於是景帝默然良久，曰：「公言善，吾亦恨之。」乃拜鄧公為城陽中尉。</p>
<p id="p20"><a class="gg-link" href="#p20" onclick="return changeColor(this);"></a>鄧公，成固人也，<span class="style7">【正義】梁州成固縣也。括地志云：「成固故城在梁州成固縣東六里，漢城固城也。」</span>多奇計。建元中，上招賢良，公卿言鄧公，時鄧公免，起家為九卿。一年，復謝病免歸。其子章以脩黃老言顯於諸公閒。</p>
<p id="p21"><a class="gg-link" href="#p21" onclick="return changeColor(this);"></a>太史公曰：袁盎雖不好學，亦善傅會，仁心為質，引義忼慨。遭孝文初立，資適逢世。<span class="style7">【集解】張晏曰：「資，才也。適值其世，得騁其才。」</span>時以變易，<span class="style7">【集解】張晏曰：「謂景帝立。」</span>及吳楚一說，說雖行哉，然復不遂。好聲矜賢，竟以名敗。鼂錯為家令時，數言事不用；後擅權，多所變更。諸侯發難，不急匡救，欲報私讎，反以亡軀。語曰「變古亂常，不死則亡」，豈錯等謂邪！</p>
<p class="style8" id="p22"><a class="gg-link" href="#p22" onclick="return changeColor(this);"></a>索隱述贊曰：袁絲公直，亦多附會。攬轡見重，却席翳賴。鼂錯建策，屢陳利害。尊主卑臣，家危國泰。悲彼二子，名立身敗！</p>
</div>
</div>
</div>
</div>
</body></html>