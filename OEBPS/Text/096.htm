<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷九十六‧張丞相列傳第三十六</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷九十六・張丞相列傳第三十六</h1>
<hr/>
<p>張丞相蒼者，陽武人也。<span class="style7">【索隱】案縣名，屬陳留。【正義】鄭州陽武縣也。</span>好書律曆。秦時為御史，主柱下方書。<span class="style7">【集解】如淳曰：「方，版也，謂書事在版上者也。秦以上置柱下史，蒼為御史，主其事。或曰四方文書。」【索隱】周秦皆有柱下史，謂御史也。所掌及侍立恆在殿柱之下，故老子為周柱下史。今蒼在秦代亦居斯職。方書者，如淳以為方板，謂小事書之於方也，或曰主四方文書也。姚氏以為下云「明習天下圖書計籍，主郡上計」，則方為四方文書是也。</span>有罪，亡歸。及沛公略地過陽武，蒼以客從攻南陽。蒼坐法當斬，解衣伏質，<span class="style7">【索隱】小顏云：「質，椹也。」</span>身長大，肥白如瓠，時王陵見而怪其美士，乃言沛公，赦勿斬。遂從西入武關，至咸陽。沛公立為漢王，入漢中，還定三秦。陳餘擊走常山王張耳，耳歸漢，漢乃以張蒼為常山守。從淮陰侯擊趙，蒼得陳餘。趙地已平，漢王以蒼為代相，備邊寇。已而徙為趙相，相趙王耳。耳卒，相趙王敖。復徙相代王。燕王臧荼反，高祖往擊之。蒼以代相從攻臧荼有功，以六年中封為北平侯，食邑千二百戶。</p>
<p>遷為計相，<span class="style7">【集解】文穎曰：「能計，故號曰計相。」</span>一月，更以列侯為主計四歲。<span class="style7">【集解】張晏曰：「以列侯典校郡國簿書。」如淳曰：「以其所主，因以為官號，與計相同。時所卒立，非久施也。」【索隱】謂改計相之名，更名主計也。此蓋權時立號也。</span>是時蕭何為相國，而張蒼乃自秦時為柱下史，明習天下圖書計籍。蒼又善用筭律曆，故令蒼以列侯居相府，領主郡國上計者。黥布反亡，漢立皇子長為淮南王，而張蒼相之。十四年，遷為御史大夫。</p>
<p>周昌者，沛人也。其從兄曰周苛，秦時皆為泗水卒史。及高祖起沛，擊破泗水守監，於是周昌、周苛自卒史從沛公，沛公以周昌為職志，<span class="style7">【集解】徐廣曰：「主旗幟之屬。」【索隱】官名也。職，主也。志，旗幟也，謂掌旗幟之官也。音昌志反。</span>周苛為客。<span class="style7">【集解】張晏曰：「為帳下賔客，不掌官。」</span>從入關，破秦。沛公立為漢王，以周苛為御史大夫，周昌為中尉。</p>
<p>漢王四年，楚圍漢王滎陽急，漢王遁出去，而使周苛守滎陽城。楚破滎陽城，欲令周苛將。苛罵曰：「若趣降漢王！不然，今為虜矣！」項羽怒，亨周苛。<span class="style7">【集解】徐廣曰：「四年三月也。」</span>於是乃拜周昌為御史大夫。常從擊破項籍。以六年中與蕭、曹等俱封：封周昌為汾陰侯；周苛子周成以父死事，封為高景侯。<span class="style7">【集解】徐廣曰：「九年封，封三十九年，文帝後元四年謀反死，國除。」</span></p>
<p>昌為人彊力，敢直言，自蕭、曹等皆卑下之。昌嘗燕時入奏事，<span class="style7">【集解】漢書音義曰：「以上燕時入奏事。」</span>高帝方擁戚姬，昌還走，高帝逐得，騎周昌項，問曰：「我何如主也？」昌仰曰：「陛下即桀紂之主也。」於是上笑之，然尤憚周昌。及帝欲廢太子，而立戚姬子如意為太子，大臣固爭之，莫能得；上以留侯策即止。而周昌廷爭之彊，上問其說，昌為人吃，又盛怒，曰：「臣口不能言，然臣期期知其不可。<span class="style7">【正義】昌以口吃，每語故重言期期也。</span>陛下雖欲廢太子，臣期期不奉詔。」上欣然而笑。旣罷，呂后側耳於東箱聽，<span class="style7">【集解】韋昭曰：「殿東堂也。」【索隱】小顏云：「正寢之東西室，皆號曰箱，言似箱篋之形。」</span>見周昌，為跪謝曰：「微君，太子幾廢。」<span class="style7">【索隱】幾。鉅依反。</span></p>
<p>是後戚姬子如意為趙王，年十歲，高祖憂即萬歲之後不全也。趙堯年少，為符璽御史。趙人方與公<span class="style7">【集解】孟康曰：「方與，縣名；公，其號。」瓚曰：「方與縣令也。」</span>謂御史大夫周昌曰：「君之史趙堯，年雖少，然奇才也，君必異之，是且代君之位。」周昌笑曰：「堯年少，刀筆吏耳，<span class="style7">【正義】古用簡牘，書有錯謬，以刀削之，故號曰「刀筆吏」。</span>何能至是乎！」居頃之，趙堯侍高祖。高祖獨心不樂，悲歌，羣臣不知上之所以然。趙堯進請問曰：「陛下所為不樂，非為趙王年少而戚夫人與呂后有郤邪？備萬歲之後而趙王不能自全乎？」高祖曰：「然。吾私憂之，不知所出。」<span class="style7">【索隱】謂不知其計所出也。</span>堯曰：「陛下獨宜為趙王置貴彊相，及呂后、太子、羣臣素所敬憚乃可。」高祖曰：「然。吾念之欲如是，而羣臣誰可者？」堯曰：「御史大夫周昌，其人有堅忍質直，且自呂后、太子及大臣皆素敬憚之。獨昌可。」高祖曰：「善。」於是乃召周昌，謂曰：「吾欲固煩公，公彊為我相趙王。」<span class="style7">【正義】桓譚新論云：「使周相趙，不如使取呂后家女為妃，令戚夫人善事呂后，則如意無斃也。」</span>周昌泣曰：「臣初起從陛下，陛下獨奈何中道而弃之於諸侯乎？」高祖曰：「吾極知其左遷，<span class="style7">【索隱】諸侯王表有左官之律。韋昭以為「左猶下也，禁不得下仕於諸侯王也」。然地道尊右，右貴左賤，故謂貶秩為「左遷」。他皆類此。</span>然吾私憂趙王，念非公無可者。公不得已彊行！」於是徙御史大夫周昌為趙相。</p>
<p>旣行久之，高祖持御史大夫印弄之，曰：「誰可以為御史大夫者？」熟視趙堯，曰：「無以易堯。」遂拜趙堯為御史大夫。<span class="style7">【集解】徐廣曰：「十年也。」</span>堯亦前有軍功食邑，及以御史大夫從擊陳豨有功，封為江邑侯。<span class="style7">【集解】徐廣曰：「十一年。」</span></p>
<p>高祖崩，呂太后使使召趙王，其相周昌令王稱疾不行。使者三反，周昌固為不遣趙王。於是高后患之，乃使使召周昌。周昌至，謁高后，高后怒而罵周昌曰：「爾不知我之怨戚氏乎？而不遣趙王，何？」昌旣徵，高后使使召趙王，趙王果來。至長安月餘，飲藥而死。周昌因謝病不朝見，三歲而死。<span class="style7">【集解】徐廣曰：「謚悼也。」【索隱】漢書列傳及表咸言周昌謚悼，韋昭云「或謚惠」，非也。漢書又曰「傳子至孫意，有罪，國除。景帝復封昌孫左車為安陽侯，有罪，國除。」</span></p>
<p>後五歲，<span class="style7">【正義】高后之年。</span>高后聞御史大夫江邑侯趙堯高祖時定趙王如意之畫，乃抵堯罪，<span class="style7">【集解】徐廣曰：「呂后元年，國除。」</span>以廣阿侯任敖為御史大夫。</p>
<p>任敖者，故沛獄吏。高祖嘗辟吏，<span class="style7">【正義】辟音避。</span>吏繫呂后，遇之不謹。任敖素善高祖，怒，擊傷主呂后吏。及高祖初起，敖以客從為御史，守豐二歲，高祖立為漢王，東擊項籍，敖遷為上黨守。陳豨反時，敖堅守，封為廣阿侯，食千八百戶。高后時為御史大夫。三歲免，<span class="style7">【集解】徐廣曰：「文帝二年，任敖卒，謚懿侯。曾孫越人，元鼎二年為太常，坐酒酸，國除。」駰案：漢書任敖孝文元年薨，徐誤也。【索隱】此徐氏據漢書為說，而誤云「二年」，裴駰又引任安書證，為得其實。【正義】按：史記書表云孝文二年卒，漢表又云封十九年卒，計高祖十一年封，到文帝二年則十九年矣。而漢書誤，裴氏不考，乃云徐誤，何其貳過也！</span>以平陽侯曹窋為御史大夫。高后崩，不與大臣共誅呂祿等，免。以淮南相張蒼為御史大夫。</p>
<p>蒼與絳侯等尊立代王為孝文皇帝。四年，丞相灌嬰卒，張蒼為丞相。</p>
<p>自漢興至孝文二十餘年，會天下初定，將相公卿皆軍吏。張蒼為計相時，緒正律曆。<span class="style7">【集解】文穎曰：「緒，尋也。或曰緒，業也。」</span>以高祖十月始至霸上，因故秦時本以十月為歲首，弗革。推五德之運，以為漢當水德之時，尚黑如故。<span class="style7">【正義】姚察云：「蒼是秦人，猶用推五勝之法，以周赤烏為火，漢勝火以水也。」</span>吹律調樂，入之音聲，及以比定律令。<span class="style7">【集解】如淳曰：「比謂五音清濁各有所比也。以定十二月律之法令於樂官，使長行之。」瓚曰：「謂以比故取類，以定法律與條令也。」【正義】比音鼻，或音必履反，謂比方也。</span>若百工，天下作程品。<span class="style7">【集解】如淳曰：「若，順也。百工為器物皆有尺寸斤兩，皆使得宜，此之謂順。」晉灼曰：「若，預及之辭。」【索隱】晉灼說為得。</span>至於為丞相，卒就之，故漢家言律曆者，本之張蒼。蒼本好書，無所不觀，無所不通，而尤善律曆。<span class="style7">【集解】漢書曰：「著書十八篇，言陰陽律曆事。」</span></p>
<p>張蒼德王陵。王陵者，安國侯也。及蒼貴，常父事王陵。陵死後，蒼為丞相，洗沐，常先朝陵夫人上食，然後敢歸家。</p>
<p>蒼為丞相十餘年，魯人公孫臣上書言漢土德時，其符有黃龍當見。詔下其議張蒼，張蒼以為非是，罷之。其後黃龍見成紀，於是文帝召公孫臣以為博士，草土德之曆制度，更元年。張丞相由此自絀，謝病稱老。蒼任人為中候，<span class="style7">【集解】張晏曰：「所選保任者也。」瓚曰：「中候，官名。」</span>大為姦利，上以讓蒼，蒼遂病免。蒼為丞相十五歲而免。孝景前五年，蒼卒，謚為文侯。子康代侯，八年卒。子類<span class="style7">【集解】徐廣曰：「一作『𩕕』，音瞶。」</span>代為侯，八年，坐臨諸侯喪後就位不敬，國除。<span class="style7">【索隱】案漢書云傳子至孫毅有罪，國除，今此云康侯代，八年卒，子類代侯，則類即毅也，與漢書略同。</span></p>
<p>初，張蒼父長不滿五尺，及生蒼，蒼長八尺餘，為侯、丞相。蒼子復長。<span class="style7">【集解】漢書云長八尺。</span>及孫類，長六尺餘，坐法失侯。蒼之免相後，老，口中無齒，食乳，女子為乳母。妻妾以百數，嘗孕者不復幸。蒼年百有餘歲而卒。</p>
<p>申屠丞相嘉者，梁人，以材官蹶張<span class="style7">【集解】徐廣曰：「勇健有材力開張。」駰案：如淳曰「材官之多力，能腳蹋強弩張之，故曰蹶張。律有蹶張士」。【索隱】孟康云：「主張強弩。」蹶音其月反。漢令有蹶張士百人是也。</span>從高帝擊項籍，遷為隊率。<span class="style7">【索隱】所類反。</span>從擊黥布軍，為都尉。孝惠時，為淮陽守。孝文帝元年，舉故吏士二千石從高皇帝者，悉以為關內侯，食邑二十四人，而申屠嘉食邑五百戶。張蒼已為丞相，嘉遷為御史大夫。張蒼免相，<span class="style7">【集解】徐廣曰：「後二年八月。」</span>孝文帝欲用皇后弟竇廣國為丞相，曰：「恐天下以吾私廣國。」廣國賢有行，故欲相之，念久之不可，而高帝時大臣又皆多死，餘見無可者，乃以御史大夫嘉為丞相，因故邑封為故安侯。<span class="style7">【正義】今易州界武陽城中東南隅故城是也。</span></p>
<p>嘉為人廉直，門不受私謁。是時太中大夫鄧通方隆愛幸，賞賜累巨萬。文帝嘗燕飲通家，其寵如是。是時丞相入朝，而通居上傍，有怠慢之禮。丞相奏事畢，因言曰：「陛下愛幸臣，則富貴之；至於朝廷之禮，不可以不肅！」上曰：「君勿言，吾私之。」罷朝坐府中，嘉為檄召鄧通詣丞相府，不來，且斬通。通恐，入言文帝。文帝曰：「汝第往，吾今使人召若。」通至丞相府，免冠，徒跣，頓首謝。嘉坐自如，故不為禮，責曰：「夫朝廷者，高皇帝之朝廷也。通小臣，戲殿上，大不敬，當斬。吏今行斬之！」<span class="style7">【集解】如淳曰：「嘉語其吏曰：『今便行斬之。』」</span>通頓首，首盡出血，不解。文帝度丞相已困通，使使者持節召通，而謝丞相曰：「此吾弄臣，君釋之。」鄧通旣至，為文帝泣曰：「丞相幾殺臣。」</p>
<p>嘉為丞相五歲，孝文帝崩，孝景帝即位。二年，鼂錯為內史，貴幸用事，諸法令多所請變更，議以謫罰侵削諸侯。而丞相嘉自絀所言不用，疾錯。錯為內史，門東出，不便，更穿一門南出。南出者，太上皇廟堧垣。<span class="style7">【集解】服虔曰：「宮外垣也。」如淳曰：「堧音『畏愞』之『愞』。」【索隱】愞音乃喚反。韋昭音而緣反。又音軟。</span>嘉聞之，欲因此以法錯擅穿宗廟垣為門，奏請誅錯。錯客有語錯，錯恐，夜入宮上謁，自歸景帝。<span class="style7">【正義】自歸帝首露。</span>至朝，丞相奏請誅內史錯。景帝曰：「錯所穿非真廟垣，乃外堧垣，故他官居其中，<span class="style7">【索隱】漢書作「冗官」，謂散官也。</span>且又我使為之，錯無罪。」罷朝，嘉謂長史曰：「吾悔不先斬錯，乃先請之，為錯所賣。」至舍，因歐血而死。謚為節侯。子共侯蔑代，三年卒。子侯去病代，三十一年卒。<span class="style7">【集解】徐廣曰：「一本無侯去病，而云共侯蔑三十三年，子臾改封靖安侯。」</span>子侯臾代，六歲，坐為九江太守受故官送，有罪，國除。</p>
<p>自申屠嘉死之後，景帝時開封侯陶青、桃侯劉舍為丞相。<span class="style7">【集解】徐廣曰：「陶青，高祖功臣陶舍之子也，謚夷。劉舍，本項氏親也，賜姓劉氏。父襄佐高祖有功。舍謚哀侯。」</span>及今上時，柏至侯許昌、<span class="style7">【集解】徐廣曰：「高祖功臣許溫之孫，謚哀侯。」</span>平棘侯薛澤、<span class="style7">【集解】徐廣曰：「高祖功臣廣平侯薛歐之孫平棘節侯薛澤。」</span>武彊侯莊青翟、<span class="style7">【集解】徐廣曰：「高祖功臣莊不識之孫。」</span>高陵侯趙周<span class="style7">【集解】徐廣曰：「周父夷吾為楚王戊太傅，諫爭而死。」</span>等為丞相。皆以列侯繼嗣，娖娖<span class="style7">【集解】徐廣曰：「娖音七角反。一作『斷』，一作『𪘏』。」【索隱】娖音側角反。小顏云「持整之貌」。漢書作「𪘏」，𪘏音初角反。斷音都亂反。義如尚書「斷斷猗無他技」。</span>廉謹，為丞相備員而已，無所能發明功名有著於當世者。</p>
<p>太史公曰：「張蒼文學律曆，為漢名相，而絀賈生、公孫臣等言正朔服色事而不遵，明用秦之顓頊曆，何哉？<span class="style7">【集解】張晏曰：「不考經典，專用顓頊曆，何哉？」</span>周昌，木彊人也。<span class="style7">【正義】言其質直掘強如木石焉。</span>任敖以舊德用。<span class="style7">【集解】張晏曰：「謂傷辱呂后吏。」</span>申屠嘉可謂剛毅守節矣，然無術學，殆與蕭、曹、陳平異矣。</p>
<p>　　孝武時丞相多甚，不記，莫錄其行起居狀略，且紀征和以來。</p>
<p>　　有車丞相，長陵人也。<span class="style7">【集解】名千秋。</span>卒而有韋丞相代。<span class="style7">【索隱】自車千秋已下，皆褚先生等所記，然丞相傳都省略，漢書則備。</span>韋丞相賢者，魯人也。以讀書術為吏，至大鴻臚。有相工相之，當至丞相。有男四人，使相工相之，至第二子，其名玄成。相工曰：「此子貴，當封。」韋丞相言曰：「我即為丞相，有長子，是安從得之？」後竟為丞相，病死，而長子有罪論，不得嗣，而立玄成。玄成時佯狂，不肯立，竟立之，有讓國之名。後坐騎至廟，不敬，有詔奪爵一級，為關內侯，失列侯，得食其故國邑。韋丞相卒，有魏丞相代。</p>
<p>　　魏丞相相者，濟陰人也。以文吏至丞相。其人好武，皆令諸吏帶劔，帶劔前奏事。或有不帶劔者，當入奏事，至乃借劔而敢入奏事。其時京兆尹趙君，<span class="style7">【集解】名廣漢。</span>丞相奏以免罪，使人執魏丞相，欲求脫罪而不聽。復使人脅恐魏丞相，以夫人賊殺待婢事而私獨奏請驗之，發吏卒至丞相舍，捕奴婢笞擊問之，實不以兵刃殺也。而丞相司直繁君<span class="style7">【索隱】繁，姓也，音婆。</span>奏京兆尹趙君迫脅丞相，誣以夫人賊殺婢，發吏卒圍捕丞相舍，不道；又得擅屏騎士事，趙京兆坐要斬。又有使掾陳平等劾中尚書，疑以獨擅劫事而坐之，大不敬，長史以下皆坐死，或下蠶室。而魏丞相竟以丞相病死。子嗣。後坐騎至廟，不敬，有詔奪爵一級，為關內侯，失列侯，得食其故國邑。魏丞相卒，以御史大夫邴吉代。</p>
<p>　　邴丞相吉者，魯國人也。以讀書好法令至御史大夫。孝宣帝時，以有舊故，封為列侯，而因為丞相。明於事，有大智，後世稱之。以丞相病死。子顯嗣。後坐騎至廟，不敬，有詔奪爵一級，失列侯，得食故國邑。顯為吏至太僕，坐官秏亂，身及子男有姦贓，免為庶人。</p>
<p>　　邴丞相卒，黃丞相代。長安中有善相工田文者，與韋丞相、魏丞相、邴丞相微賤時會於客家，田文言曰：「今此三君者，皆丞相也。」其後三人竟更相代為丞相，何見之明也。</p>
<p>　　黃丞相霸者，淮陽人也。以讀書為吏，至潁川太守。治潁川，以禮義條教喻告化之。犯法者，風曉令自殺。化大行，名聲聞。孝宣帝下制曰：「潁川太守霸，以宣布詔令治民，道不拾遺，男女異路，獄中無重囚。賜爵關內侯，黃金百斤。」徵為京兆尹而至丞相，復以禮義為治。以丞相病死。子嗣，後為列侯。黃丞相卒，以御史大夫于定國代。于丞相已有廷尉傳，在張廷尉語中。于丞相去，御史大夫韋玄成代。</p>
<p>　　韋丞相玄成者，即前韋丞相子也。代父，後失列侯。其人少時好讀書，明於詩、論語。為吏至衞尉，徙為太子太傅。御史大夫薛君免，<span class="style7">【集解】名廣德也。</span>為御史大夫。于丞相乞骸骨免，而為丞相，因封故邑為扶陽侯。數年，病死。孝元帝親臨喪，賜賞甚厚。子嗣後。其治容容隨世俗浮沈，而見謂諂巧。而相工本謂之當為侯代父，而後失之；復自游宦而起，至丞相。父子俱為丞相，世間美之，豈不命哉！相工其先知之。韋丞相卒，御史大夫匡衡代。</p>
<p>　　丞相匡衡者，東海人也。好讀書，從博士受詩。家貧，衡傭作以給食飲。才下，數射策不中，至九，乃中丙科。其經以不中科故明習。補平原文學卒史。數年，郡不尊敬。御史徵之，以補百石屬薦為郎，而補博士，拜為太子少傅，而事孝元帝。孝元好詩，而遷為光祿勳，居殿中為師，授教左右，而縣官坐其旁聽，甚善之，日以尊貴。御史大夫鄭弘坐事免，而匡君為御史大夫。歲餘，韋丞相死，匡君代為丞相，封樂安侯。以十年之間，不出長安城門而至丞相，豈非遇時而命也哉！</p>
<p>　　深惟士之游宦所以至封侯者，微甚。<span class="style7">【集解】徐廣曰：「微，一作『徵』。」</span>然多至御史大夫即去者。諸為大夫而丞相次也，其心冀幸丞相物故也。<span class="style7">【集解】高堂隆答魏朝訪曰：「物，無也。故，事也。言無復所能於事。」</span>或乃陰私相毀害，欲代之。然守之日久不得，或為之日少而得之，至于封侯，真命也夫！御史大夫鄭君守之數年不得，匡君居之未滿歲，而韋丞相死，即代之矣，豈可以智巧得哉！多有賢聖之才，困戹不得者衆甚也。<span class="style7">【索隱】案此論匡衡已來事，則後人所述也，或亦稱「太史公」，其序述淺陋，一何誣也！</span></p>
<p class="style8">索隱述贊曰：張蒼主計，天下作程。孫臣始絀，秦曆尚行。御史亞相，相國阿衡。申屠面折，周子廷爭。其他娖娖，無所發明。</p>
<hr/>
</div>
</div>
</div>
</div>
</body></html>