<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷百二十‧汲鄭列傳第六</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷百二十・汲鄭列傳第六十</h1>
<hr/>
<p id="p0"><a class="gg-link" href="#p0" onclick="return changeColor(this);"></a>汲黯字長孺，濮陽人也。其先有寵於古之衞君。<span class="style7">【集解】文穎曰：「六國時，衞但稱君。」</span>至黯七世，世為卿大夫。黯以父任，孝景時為太子洗馬，以莊見憚。<span class="style7">【索隱】莊者，嚴也，謂嚴威也。按：自漢明帝諱莊，故已後「莊」皆云「嚴」。</span>孝景帝崩，太子即位，黯為謁者。東越相攻，上使黯往視之。不至，至吴而還，報曰：「越人相攻，固其俗然，不足以辱天子之使。」河內失火，延燒千餘家，上使黯往視之。還報曰：「家人失火，屋比延燒，<span class="style7">【索隱】比音鼻。</span>不足憂也。臣過河南，河南貧人傷水旱萬餘家，或父子相食，臣謹以便宜，持節發河南倉粟以振貧民。臣請歸節，伏矯制之罪。」上賢而釋之，遷為滎陽令。黯恥為令，病歸田里。上聞，乃召拜為中大夫。以數切諫，不得久留內，遷為東海太守。黯學黃老之言，治官理民，好清靜，擇丞史而任之。<span class="style7">【集解】如淳曰：「律，太守、都尉、諸侯內史史各一人，卒史書佐各十人。今總言『丞史』，或以為擇郡丞及史使任之。鄭當時為大農，推官屬丞史，亦是也。」</span>其治，責大指而已，不苛小。黯多病，卧閨閤內不出。歲餘，東海大治。稱之。上聞，召以為主爵都尉，列於九卿。治務在無為而已，弘大體，不拘文法。</p>
<p id="p1"><a class="gg-link" href="#p1" onclick="return changeColor(this);"></a>黯為人性倨，少禮，面折，不能容人之過。合己者善待之，不合己者不能忍見，士亦以此不附焉。然好學，游俠，任氣節，內行脩絜，好直諫，數犯主之顏色，常慕傅柏、袁盎之為人也。<span class="style7">【集解】應劭曰：「傅柏，梁人，為孝王將，素伉直。」【索隱】傅音付，人姓。柏，名。</span>善灌夫、鄭當時及宗正劉弃。<span class="style7">【集解】徐廣曰：「一云名弃疾。」【索隱】漢書名弃疾。</span>亦以數直諫，不得久居位。</p>
<p id="p2"><a class="gg-link" href="#p2" onclick="return changeColor(this);"></a>當是時，太后弟武安侯蚡為丞相，中二千石來拜謁，蚡不為禮。然黯見蚡未嘗拜，常揖之。天子方招文學儒者，上曰吾欲云云，<span class="style7">【集解】張晏曰：「所言欲施仁義也。」</span>黯對曰：「陛下內多欲而外施仁義，奈何欲效唐虞之治乎！」上默然，怒，變色而罷朝。公卿皆為黯懼。上退，謂左右曰：「甚矣，汲黯之戇也！」<span class="style7">【索隱】戇，愚也。音陟降反也。</span>羣臣或數黯，黯曰：「天子置公卿輔弼之臣，寧令從諛承意，陷主於不義乎？且已在其位，縱愛身，奈辱朝廷何！」</p>
<p id="p3"><a class="gg-link" href="#p3" onclick="return changeColor(this);"></a>黯多病，病且滿三月，上常賜告者數，<span class="style7">【集解】如淳曰：「杜欽所謂『病滿賜告詔恩』也。數者，非一也。或曰賜告，得去官歸家；與告，居官不視事。」【索隱】數音所角反。</span>終不愈。最後病，莊助為請告。<span class="style7">【集解】徐廣曰：「最，一作『其』也。」</span>上曰：「汲黯何如人哉？」助曰：「使黯任職居官，無以踰人。<span class="style7">【索隱】踰音庾。案漢書作「瘉」，瘉猶勝也。</span>然至其輔少主，守城深堅，招之不來，麾之不去，雖自謂賁育亦不能奪之矣。」上曰：「然。古有社稷之臣，至如黯，近之矣。」</p>
<p id="p4"><a class="gg-link" href="#p4" onclick="return changeColor(this);"></a>大將軍青侍中，上踞厠而視之。<span class="style7">【集解】如淳曰：「廁音側，謂床邊，踞床視之。一云溷廁也。廁，床邊側。」</span>丞相弘燕見，上或時不冠。至如黯見，上不冠不見也。上嘗坐武帳中，<span class="style7">【集解】應劭曰：「武帳，織成為武士象也。」孟康曰：「今御武帳，置兵蘭五兵於帳中。」韋昭曰：「以武名之，示威。」</span>黯前奏事，上不冠，望見黯，避帳中，使人可其奏。其見敬禮如此。</p>
<p id="p5"><a class="gg-link" href="#p5" onclick="return changeColor(this);"></a>張湯方以更定律令為廷尉，黯數質責湯於上前，曰：「公為正卿，上不能襃先帝之功業，下不能抑天下之邪心，安國富民，使囹圄空虛，二者無一焉。非苦就行，放析就功，何乃取高皇帝約束紛更之為？<span class="style7">【集解】如淳曰：「紛，亂也。」</span>公以此無種矣。」黯時與湯論議，湯辯常在文深小苛，黯伉厲守高不能屈，忿發罵曰：「天下謂刀筆吏不可以為公卿，果然。必湯也，令天下重足而立，側目而視矣！」</p>
<p id="p6"><a class="gg-link" href="#p6" onclick="return changeColor(this);"></a>是時，漢方征匈奴，招懷四夷。黯務少事，乘上間，常言與胡和親，無起兵。上方向儒術，尊公孫弘。及事益多，吏民巧弄。<span class="style7">【索隱】音路洞反。</span>上分別文法，湯等數奏決讞以幸。<span class="style7">【索隱】讞音魚列反。</span>而黯常毀儒，面觸弘等徒懷詐飾智以阿人主取容，而刀筆吏專深文巧詆，<span class="style7">【索隱】音丁禮反。</span>陷人於罪，使不得反其真，以勝為功。上愈益貴弘、湯，弘、湯深心疾黯，唯天子亦不說也，欲誅之以事。弘為丞相，乃言上曰：「右內史界部中多貴人宗室，難治，非素重臣不能任，請徙黯為右內史。」為右內史數歲，官事不廢。</p>
<p id="p7"><a class="gg-link" href="#p7" onclick="return changeColor(this);"></a>大將軍青旣益尊，姊為皇后，然黯與亢禮。人或說黯曰：「自天子欲羣臣下大將軍，大將軍尊重益貴，君不可以不拜。」黯曰：「夫以大將軍有揖客，反不重邪？」大將軍聞，愈賢黯，數請問國家朝廷所疑，遇黯過於平生。</p>
<p id="p8"><a class="gg-link" href="#p8" onclick="return changeColor(this);"></a>淮南王謀反，憚黯，曰：「好直諫，守節死義，難惑以非。至如說丞相弘，如發蒙振落耳。」</p>
<p id="p9"><a class="gg-link" href="#p9" onclick="return changeColor(this);"></a>天子旣數征匈奴有功，黯之言益不用。</p>
<p id="p10"><a class="gg-link" href="#p10" onclick="return changeColor(this);"></a>始黯列為九卿，而公孫弘、張湯為小吏。及弘、湯稍益貴，與黯同位，黯又非毀弘、湯等。已而弘至丞相，封為侯；湯至御史大夫；故黯時丞相史皆與黯同列，或尊用過之。黯褊心，不能無少望，見上，前言曰：「陛下用羣臣如積薪耳，後來者居上。」上默然。有間黯罷，上曰：「人果不可以無學，觀黯之言也日益甚。」</p>
<p id="p11"><a class="gg-link" href="#p11" onclick="return changeColor(this);"></a>居無何，匈奴渾邪王率衆來降，漢發車二萬乘。縣官無錢，從民貰馬。<span class="style7">【索隱】貰音時夜反。貰，賒也。鄒氏音勢。</span>民或匿馬，馬不具。上怒，欲斬長安令。黯曰：「長安令無罪，獨斬黯，民乃肯出馬。且匈奴畔其主而降漢，漢徐以縣次傳之，何至令天下騷動，罷弊中國而以事夷狄之人乎！」上默然。及渾邪至，賈人與市者，坐當死者五百餘人。黯請間，見高門，<span class="style7">【集解】如淳曰：「黃圖未央宮中有高門殿。」</span>曰：「夫匈奴攻當路塞，絕和親，中國興兵誅之，死傷者不可勝計，而費以巨萬百數。臣愚以為陛下得胡人，皆以為奴婢以賜從軍死事者家；所鹵獲，因予之，以謝天下之苦，塞百姓之心。今縱不能，渾邪率數萬之衆來降，虛府庫賞賜，發良民侍養，譬若奉驕子。愚民安知市買長安中物而文吏繩以為闌出財物于邊關乎？<span class="style7">【集解】應劭曰：「闌，妄也。律，胡市，吏民不得持兵器出關。雖於京師市買，其法一也。」瓚曰：「無符傳出入為闌。」</span>陛下縱不能得匈奴之資以謝天下，又以微文殺無知者五百餘人，是所謂『庇其葉而傷其枝』者也，臣竊為陛下不取也。」上默然，不許，曰：「吾久不聞汲黯之言，今又復妄發矣。」後數月，黯坐小法，會赦免官。於是黯隱於田園。</p>
<p id="p12"><a class="gg-link" href="#p12" onclick="return changeColor(this);"></a>居數年，會更五銖錢，<span class="style7">【集解】徐廣曰：「元狩五年行五銖錢。」</span>民多盜鑄錢，楚地尤甚。上以為淮陽，楚地之郊，乃召拜黯為淮陽太守。黯伏謝不受印，詔數彊予，然後奉詔。詔召見黯，黯為上泣曰：「臣自以為填溝壑，不復見陛下，不意陛下復收用之。臣常有狗馬病，力不能任郡事，臣願為中郎，出入禁闥，補過拾遺，臣之願也。」上曰：「君薄淮陽邪？吾今召君矣。<span class="style7">【索隱】今猶即今也。謂今日後即召君。</span>顧淮陽吏民不相得，吾徒得君之重，卧而治之。」黯旣辭行，過大行李息，曰：「黯弃居郡，不得與朝廷議也。然御史大夫張湯智足以拒諫，詐足以飾非，務巧佞之語，辯數之辭，非肯正為天下言，專阿主意。主意所不欲，因而毀之；主意所欲，因而譽之。好興事，舞文法，<span class="style7">【集解】如淳曰：「舞猶弄也。」</span>內懷詐以御主心，外挾賊吏以為威重。公列九卿，不早言之，公與之俱受其僇矣。」息畏湯，終不敢言。黯居郡如故治，淮陽政清。後張湯果敗，上聞黯與息言，抵息罪。令黯以諸侯相秩居淮陽。<span class="style7">【集解】如淳曰：「諸侯王相在郡守上，秩真二千石。律，真二千石俸月二萬，二千石月萬六千。」</span>七歲而卒。<span class="style7">【集解】徐廣曰：「元鼎五年。」</span></p>
<p id="p13"><a class="gg-link" href="#p13" onclick="return changeColor(this);"></a>卒後，上以黯故，官其弟汲仁至九卿，子汲偃至諸侯相。黯姑姊子司馬安亦少與黯為太子洗馬。安文深巧善宦，官四至九卿，以河南太守卒。昆弟以安故，同時至二千石者十人。濮陽段宏<span class="style7">【索隱】案漢書作「段宏」。</span>始事蓋侯信，<span class="style7">【集解】徐廣曰：「太后兄王信。」</span>信任宏，宏亦再至九卿。然衞人仕者皆嚴憚汲黯，出其下。</p>
<p id="p14"><a class="gg-link" href="#p14" onclick="return changeColor(this);"></a>鄭當時者，字莊，陳人也。其先鄭君<span class="style7">【集解】漢書音義曰：「當時父。」</span>嘗為項籍將；籍死，已而屬漢。高祖令諸故項籍臣名籍，鄭君獨不奉詔。詔盡拜名籍者為大夫，而逐鄭君。鄭君死孝文時。</p>
<p id="p15"><a class="gg-link" href="#p15" onclick="return changeColor(this);"></a>鄭莊以任俠自喜，脫張羽於戹，<span class="style7">【集解】服虔曰：「梁孝王之將，楚相之弟。」</span>聲聞梁楚之間。孝景時，為太子舍人。每五日洗沐，常置驛馬安諸郊，<span class="style7">【集解】如淳曰：「交道四通處也，請賔客便。」瓚曰：「諸郊謂長安四面郊祀之處，閑靜，可以請賔客。」【索隱】置即驛，馬謂於置著馬也。四面郊。</span>存諸故人，請謝賔客，夜以繼日，至其明旦，常恐不徧。莊好黃老之言，其慕長者如恐不見。年少官薄，然其游知交皆其大父行，天下有名之士也。武帝立，莊稍遷為魯中尉、濟南太守、江都相，至九卿為右內史。以武安侯魏其時議，貶秩為詹事，遷為大農令。</p>
<p id="p16"><a class="gg-link" href="#p16" onclick="return changeColor(this);"></a>莊為太史，誡門下：「客至，無貴賤無留門者。」執賔主之禮，以其貴下人。莊廉，又不治其產業，仰奉賜以給諸公。然其餽遺人，不過算器食。<span class="style7">【集解】徐廣曰：「算音先管反，竹器。」【索隱】算謂竹器，以言無銅漆也。漢書作「具器食」。</span>每朝，候上之間，說未嘗不言天下之長者。其推轂士及官屬丞史，誠有味其言之也，常引以為賢於己。未嘗名吏，與官屬言，若恐傷之。聞人之善言，進之上，唯恐後。山東士諸公以此翕然稱鄭莊。</p>
<p id="p17"><a class="gg-link" href="#p17" onclick="return changeColor(this);"></a>鄭莊使視決河，自請治行五日。<span class="style7">【集解】如淳曰：「治行謂莊嚴也。」</span>上曰：「吾聞『鄭莊行，千里不齎糧』，請治行者何也？」然鄭莊在朝，常趨和承意，不敢甚引當否。及晚節，漢征匈奴，招四夷，天下費多，財用益匱。莊任人賔客為大農僦人，<span class="style7">【集解】徐廣曰：「一作『入』。一云賔客為大農僦人，僦人蓋興生財利，如今方宜矣。」駰案：晉灼曰「當時為大農，而任使其賔客辜較任僦也」。瓚曰「任人謂保任見舉者」。【索隱】僦音即就反。辜較音姑角。按：謂當時作大農，任賔客就人取庸直也。或者貰物以應官取庸，故下云「多逋負」。「辜較」字亦作「酤榷」。榷者，獨也。言國家獨榷酤也。此云「辜較」，亦謂令賔客任人專其利，故云辜較也。</span>多逋負。司馬安為淮陽太守，發其事，莊以此陷罪，贖為庶人。頃之，守長史。<span class="style7">【集解】如淳曰：「丞相長史。」</span>上以為老，以莊為汝南太守。數歲，以官卒。</p>
<p id="p18"><a class="gg-link" href="#p18" onclick="return changeColor(this);"></a>鄭莊、汲黯始列為九卿，廉，內行脩絜。此兩人中廢，家貧，賔客益落。<span class="style7">【索隱】落猶零落，謂散也。</span>及居郡，卒後家無餘貲財。莊兄弟子孫以莊故，至二千石六七人焉。</p>
<p id="p19"><a class="gg-link" href="#p19" onclick="return changeColor(this);"></a>太史公曰：夫以汲、鄭之賢，有勢則賔客十倍，無勢則否，況衆人乎！下邽翟公有言，<span class="style7">【集解】徐廣曰：「邽，一作『邳』。」【索隱】邽音圭，縣名，屬京兆。</span>始翟公為廷尉，賔客闐門；及廢，門外可設雀羅。翟公復為廷尉，賔客欲往，翟公乃大署其門曰：「一死一生，乃知交情。一貧一富，乃知交態。一貴一賤，交情乃見。」汲、鄭亦云，悲夫！</p>
<p class="style8" id="p20"><a class="gg-link" href="#p20" onclick="return changeColor(this);"></a>索隱述贊曰：河南矯制，自古稱賢。淮南卧理，天子伏焉。積薪興歎，伉直愈堅。鄭莊推士，天下翕然。交道勢利，翟公愴旃。</p>
</div>
</div>
</div>
</div>
</body></html>