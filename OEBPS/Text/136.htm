<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記正義論例謚法解</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>史記正義論例謚法解</h1>
　　<span class="style11">張守節</span>
<hr/>
<p id="online_toc_0"><a class="gg-link" href="#online_toc_0" onclick="return changeColor(this);"></a>論史例</p>
<p id="online_toc_1"><a class="gg-link" href="#online_toc_1" onclick="return changeColor(this);"></a>古者帝王，右史記言，左史記事。言為尚書，事為春秋。太史公兼之，故名曰史記。并採六家雜說，以成一史。備論君臣父子夫妻長幼之序，天地山川國邑名號，殊俗物類之品也。太史公作史記，起黃帝、高陽、高辛、唐堯、虞舜、夏、殷、周、秦，訖于漢武帝天漢四年。合二千四百一十三年，作本紀十二，象歲十二月也。作表十，象天之剛柔十日，以記封建世代終始也。作書八，象一歲八節，以記天地日月山川禮樂也。作世家三十，象一月三十日，三十輻共一轂，以記世祿之家，輔弼股肱之臣忠孝得失也。作列傳七十，象一行七十二日，言七十者舉全數也。餘二日象閏餘也。以記王侯將相英賢，略立功名於天下可序列也。合百三十篇，象一歲十二月及閏餘也。而太史公作此五品。廢一不可，以統理天地，勸獎箴誡為後之楷模也。</p>
<p id="online_toc_2"><a class="gg-link" href="#online_toc_2" onclick="return changeColor(this);"></a>論注例</p>
<p id="online_toc_3"><a class="gg-link" href="#online_toc_3" onclick="return changeColor(this);"></a>史記文與古文尚書同者，則取孔安國注。若與伏生尚書同者，則用鄭玄、王肅、馬融所釋。與三傳同者，取杜元凱、服虔、何休、賈逵、范寗等注。與三禮、論語、孝經同者，則取鄭玄、馬融、王肅之注。與韓詩同者，則取毛傳、鄭箋等釋。與周易同者，則依王氏之注。與諸子諸史雜書及先儒解釋善者，而裴駰並引為注。又徐中散作音訓，校集諸本異同，或義理可通者，稱一本云，又一本云。自是別記異文，裴氏亦引之為注。</p>
<p id="online_toc_4"><a class="gg-link" href="#online_toc_4" onclick="return changeColor(this);"></a>論字例</p>
<p id="online_toc_5"><a class="gg-link" href="#online_toc_5" onclick="return changeColor(this);"></a>史、漢文字，相承已久，若悅字作說，閑字作間，智字作知，汝字作女，早字作蚤，後字作后，旣字作溉，勑字作飭，制字作剬，此之般流，緣古少字，通共有之。史、漢本有此古字者，乃為好本。程邈變篆為隸，楷則有常。後代作文，隨時改易。衞宏官書數體，呂忱或字多奇，鍾、王等家，以能為法，致令楷文改變，非復一端。咸著秘書，傳之歷代。又字體乖日久，其黼黻之字法從黹。<span class="style7">丁履反。</span>今之史本則有從耑。<span class="style7">音端。</span>秦本紀云，天子賜孝公𦓞𦓗。鄒誕生音甫弗。而鄒氏之前，史本已從耑矣。如此之類，並即依行，不可更改。若黿鼉從龜，辭從舌，覺學從與，泰恭從小，匱匠從走，巢薻從果，耕籍從禾，席下為帶，美下為火，裒下為衣，極下為點，析旁著片，惡上安西，餐側出頭，離邊作禹。此之等類，例直是訛字。寵<span class="style7">勑勇反。</span>字為鍚，<span class="style7">音陽</span>以支<span class="style7">章移反。</span>代文，<span class="style7">問分反，</span>將旡混無，若茲之流，便成兩失。</p>
<p id="online_toc_6"><a class="gg-link" href="#online_toc_6" onclick="return changeColor(this);"></a>論音例</p>
<p id="online_toc_7"><a class="gg-link" href="#online_toc_7" onclick="return changeColor(this);"></a>史文與傳諸書同者，劉氏並依舊本為音。至如太史公改五帝本紀，便章百姓，便程東作，便程南譌，便程西成，便在伏物，咸依見字讀之。太史變尚書文者，義理物美。或訓意改其古澀，何煩如劉氏依尚書舊音。斯例蓋多，不可具錄。著在正義，隨文音之。君子宜詳其理，庶明太史公之達學也。然則先儒音字，比方為音。至魏秘書孫炎，始作反音，又未甚切。今並依孫反音，以傳後學。鄭康成云其始書之也，倉卒無字，或以音類，比方假借為之，趣於近而已。受之者非一邦之人，其鄉同言異，字同音異，於茲遂生輕重訛謬矣。然方言差別，固自不同。河北江南，冣為鉅異。或失在浮清，或滯於重濁。今之取捨，冀除茲弊。夫質有精麤，謂之好惡。<span class="style7">並如字。</span>心有愛憎，稱為好惡。<span class="style7">並去聲。</span>當體則名譽。<span class="style7">音預。</span>情乖則曰毀譽。<span class="style7">音餘。</span>自壞<span class="style7">乎怪反。</span>壞徹。<span class="style7">上音怪。</span>自斷，<span class="style7">徒緩反。自去離也。</span>刀斷，<span class="style7">端管反。以刀割令相去也。</span>耶，<span class="style7">也奢反。未審之辭也。</span>也，<span class="style7">亦且反。助句之語也。</span>復，<span class="style7">音伏，又扶富反。重也。</span>過，<span class="style7">古卧反。越度也。</span>解<span class="style7">核買反。自散也。</span>間，<span class="style7">紀莧反。隟也。</span>畜<span class="style7">許又反。</span>畜，<span class="style7">許六反。養也。</span>先<span class="style7">蘇前反。</span>仙<span class="style7">屑然反。</span>尤<span class="style7">羽求反。</span>侯，<span class="style7">胡溝反。</span>治持，<span class="style7">並音直之反。</span>之<span class="style7">止而反。</span>脂砥柢，<span class="style7">並音旨夷反。</span>惟維遺唯，<span class="style7">並音以位反。</span>怡貽頤詒，<span class="style7">並音與之反。</span>夷寅彝姨<span class="style7">並音以脂反。</span>私，<span class="style7">息脂反。</span>綏雖睢荾，<span class="style7">並音息遺反。</span>偲司伺絲，<span class="style7">並音巨支反。</span>巵枝祇肢，<span class="style7">並音章移反。</span>祇歧，<span class="style7">並音巨支反。</span>其期旗棊踑，<span class="style7">並音渠之反。</span>祈頎旂幾畿，<span class="style7">並音渠希反。</span>僖熙嬉嘻，<span class="style7">並音許其反。</span>希晞睎稀，<span class="style7">並音虛幾反。</span>霏妃菲騑，<span class="style7">並音芳非反。</span>飛非扉，<span class="style7">並音匪肥反。</span>尸屍蓍，<span class="style7">並音式脂反。</span>詩，<span class="style7">書之反。</span>巾，<span class="style7">居人反。</span>斤䈥，<span class="style7">舉欣反。</span>篇偏，<span class="style7">並音芳連反。</span>穿，<span class="style7">詳連反。</span>里李裏，<span class="style7">並音良止反。</span>至贄，<span class="style7">並脂利反。</span>志，<span class="style7">之吏反。</span>利涖，<span class="style7">並力至反。</span>吏，<span class="style7">力置反。</span>寺嗣飼，<span class="style7">並辭吏反。</span>字牸，<span class="style7">並俟置反。</span>自，<span class="style7">疾二反。</span>置致躓鷙，<span class="style7">並陟利反。</span>器，<span class="style7">去冀反。</span>氣，<span class="style7">去旣反。</span>亟，<span class="style7">去吏反。</span>冀穊<span class="style7">几利反。</span>旣，<span class="style7">居未反。</span>覆，<span class="style7">敷救反。又敷福反。</span>副，<span class="style7">敷救反。</span>富鍑，<span class="style7">並府副反。</span>若斯清濁實亦難分。博學碩材，乃有甄異。此例極廣，不可具言。庶後學士幸留意焉。</p>
<p id="online_toc_8"><a class="gg-link" href="#online_toc_8" onclick="return changeColor(this);"></a>音字例</p>
<p id="online_toc_9"><a class="gg-link" href="#online_toc_9" onclick="return changeColor(this);"></a>文或相似，音或有異。一字單錄，乃恐致疑。兩字連文，檢尋稍易。若音上字，言上別之。所音下字，乃復書下。有長句在文中，須音則題其字。</p>
<p id="online_toc_10"><a class="gg-link" href="#online_toc_10" onclick="return changeColor(this);"></a>發字例</p>
<p id="online_toc_11"><a class="gg-link" href="#online_toc_11" onclick="return changeColor(this);"></a>古書字少，假借蓋多。字或數音，觀義點發。皆依平上去入。若發平聲，每從寅起。又一字三四音者，同聲異喚，一處共發。恐難辯別。故略舉四十二字，如字初音者，皆為正字，不須點發。畜<span class="style7">許六反，養也。又許救反，六畜也。又他六反，聚也。</span>從<span class="style7">訟容反，隨也。又縱容反，南北長也。又但容反。又子勇反，相勸也。又從用反，侍從也。又足用反，恣也。</span>數<span class="style7">色具反，曆數述數也。又色五反，次第也。又色角反，頻也。</span>傳<span class="style7">逐戀反，書傳也。又逐全反，相付也。又張戀反，驛也。</span>卒<span class="style7">子律反，卒終也。又蒼忽反，急也。尊忽反，兵人也。字體各別，不辨，故發之也。</span>辟<span class="style7">君也。徵也。又頻亦反，罪也，開也。疋亦反，邪也。又疋豉反，諭也。又音避，隱也。又普覓反，辟歷也。</span>施<span class="style7">書移反，張也。又式豉反，與也。又羊豉反，延也。</span>間<span class="style7">紀閑反，隟也。又紀莧反，間也。又莧間反，靜也。</span>射<span class="style7">蛇夜反，射也。又成亦反，音石。</span>夏<span class="style7">胡馬反，禹號也。又胡嫁反，春夏也。又格雅反，陽夏縣也。</span>復<span class="style7">符富反，重也。又音伏也。又音福，徐役之也。</span>重<span class="style7">直拱反，尊也。直龍反，疊也。又直用反，累也。</span>適<span class="style7">聖石反，寬也，之也。又丁歷反，大也。又張革反，責也。又音敵，當也。</span>汜<span class="style7">音祀，水在成臯。又音凡，邑名，在襄城。又孚劔反，為水，在定陶，高帝即位處也。又音夷，楚人呼土為汜橋。</span>樂，<span class="style7">音岳，謂音樂也。又音洛，歡也。又音五教反，好也，情願也。</span>覆，<span class="style7">敷富反，蓋也。又敷福反，再也。</span>恐<span class="style7">曲用反，疑也。又丘拱反，懼也。</span>惡<span class="style7">烏各反，麤也。又烏路反，憎也。又音烏，謂於何也。</span>斷<span class="style7">端管反，有物割截也。又段緩反，自相分也。又端亂反，斷疑事也。</span>解<span class="style7">佳買反，除結縛也。又核買反，散也。又佳債反，怠墮也。又核詐反，縫解。</span>幾<span class="style7">音機，庶幾也。又音祈，近也。又音記，亦冀望字也。又音紀，錄也。</span>過<span class="style7">光卧反，度也，罪過也。又音戈，經過也，度前也。</span>率<span class="style7">所律反，平例也，率伏也。又音類也。又音刷。徐廣云：率即歛也。又音色類反，將帥也。</span>屈<span class="style7">丘勿反，曲也。又君勿反，姓也。又羣勿反，盡也，強也。</span>上<span class="style7">時讓反，位也，元在物之上。又時掌反，自下而上。</span>王<span class="style7">于方反，人主也。又于放反，霸王也，又盛也。</span>長<span class="style7">直良反，久也。又張丈反，長上也。</span>藉<span class="style7">才昔反，名籍也，又薦藉也。又租夜反，即借也。</span>培<span class="style7">勃回反，補也。又蒲內反，板也。</span>勝<span class="style7">音升，又式證反。</span>難<span class="style7">乃丹反，艱也。乃旦反，危也。</span>使<span class="style7">所里反。又所吏反。</span>相<span class="style7">息羊反。又息匠反。</span>沈<span class="style7">針甚反。又針禁反。又直今反。又沈禁反，厭沒也。</span>任<span class="style7">入今反。又入禁反。</span>棺<span class="style7">音官。又古玩反。又古患反，斂之也。</span>造<span class="style7">曹早反。七到反，至也。</span>妻<span class="style7">七低反。切帝反。</span>費<span class="style7">非味反，用也。又音祕，邑也。扶味反，姓也。</span></p>
<p id="online_toc_12"><a class="gg-link" href="#online_toc_12" onclick="return changeColor(this);"></a>謚法解</p>
<p id="online_toc_13"><a class="gg-link" href="#online_toc_13" onclick="return changeColor(this);"></a>惟周公旦、太公望，開嗣王業，建功于牧野，終將葬乃制謚，遂叙謚法。謚者行之迹，號者功之表。<span class="style7">古者有大功，則賜之善，號以為稱也。</span>車服者位之章也。是以大行受大名，細行受細名。行出於己，名生於人。<span class="style7">名，謂號謚。</span></p>
<p id="online_toc_14"><a class="gg-link" href="#online_toc_14" onclick="return changeColor(this);"></a>民無能名，神<span class="style7">不名一善</span><br/>
                                    一德不懈，簡<span class="style7">一不委曲</span><br/>
                                    靖民則法，皇<span class="style7">靖安</span><br/>
                                    平易不訾，簡<span class="style7">不信訾毀</span><br/>
                                    德象天地，帝<span class="style7">同於天帝</span><br/>
                                    尊賢貴義，恭<span class="style7">尊事賢人寵貴義士</span><br/>
                                    仁義所往，王<span class="style7">民往歸之</span><br/>
                                    敬事供上，恭<span class="style7">供奉也</span><br/>
                                    立志及衆，公<span class="style7">志無私也</span><br/>
                                    尊賢敬讓，恭<span class="style7">敬有德讓有功</span><br/>
                                    執應八方，侯<span class="style7">所執行八方應之</span><br/>
                                    旣過能改，恭<span class="style7">言自知</span><br/>
                                    賞慶刑威，君<span class="style7">能行四者</span><br/>
                                    執事堅固，恭<span class="style7">守正不移</span><br/>
                                    從之成羣，君<span class="style7">民從之</span><br/>
                                    愛民長弟，恭<span class="style7">順長接弟</span><br/>
                                    揚善賦簡，聖<span class="style7">所稱得人所善得實所賦得簡</span><br/>
                                    執禮御賔，恭<span class="style7">迎待賔也</span><br/>
                                    敬賔厚禮，聖<span class="style7">厚於禮</span><br/>
                                    芘親之闕，恭<span class="style7">脩德以益之</span><br/>
                                    照臨四方，明<span class="style7">以明照之</span><br/>
                                    尊賢讓善，恭<span class="style7">不專己善推於人</span><br/>
                                    譖訴不行，明<span class="style7">逆知之故不行</span><br/>
                                    威儀悉備，欽<span class="style7">威則可畏儀則可象</span><br/>
                                    經緯天地，文<span class="style7">成其道</span><br/>
                                    大慮靜民，定<span class="style7">思樹惠</span><br/>
                                    道德博聞，文<span class="style7">無不知</span><br/>
                                    純行不爽，定<span class="style7">行一不傷</span><br/>
                                    學勤好問，文<span class="style7">不恥下問</span><br/>
                                    安民大慮，定<span class="style7">以慮安民</span><br/>
                                    慈惠愛民，文<span class="style7">惠以成政</span><br/>
                                    安民法古，定<span class="style7">不失舊意</span><br/>
                                    愍民惠禮，文<span class="style7">惠而有禮</span><br/>
                                    辟地有德，襄<span class="style7">取之以義</span><br/>
                                    賜民爵位，文<span class="style7">與同升</span><br/>
                                    甲冑有勞，襄<span class="style7">亟征伐</span><br/>
                                    綏柔士民，德<span class="style7">安民以居安士以事</span><br/>
                                    小心畏忌，僖<span class="style7">思所當忌</span><br/>
                                    剛彊直理，武<span class="style7">剛無欲強不屈懷忠恕正曲直</span><br/>
                                    質淵受諫，釐<span class="style7">深故能愛</span><br/>
                                    諫爭不威，德<span class="style7">不以威拒諫</span><br/>
                                    有罰而還，釐<span class="style7">知難而退</span><br/>
                                    威彊敵德，武<span class="style7">與有德者敵</span><br/>
                                    溫柔賢善，懿<span class="style7">性純淑</span><br/>
                                    克定禍亂，武<span class="style7">以兵往故能定</span><br/>
                                    心能制義，度<span class="style7">制事得宜</span><br/>
                                    刑民克服，武<span class="style7">法以正民能使服</span><br/>
                                    聦明叡哲，獻<span class="style7">有通知之聦</span><br/>
                                    夸志多窮，武<span class="style7">大志行兵多所窮極</span><br/>
                                    知質有聖，獻<span class="style7">有所通而無蔽</span><br/>
                                    安民立政，成<span class="style7">政以安定</span><br/>
                                    五宗安之，孝<span class="style7">五世之宗</span><br/>
                                    淵源流通，康<span class="style7">性無忌</span><br/>
                                    慈惠愛親，孝<span class="style7">周愛族親</span><br/>
                                    溫柔好樂，康<span class="style7">好豐年勤民事</span><br/>
                                    秉德不回，孝<span class="style7">順於德而不違</span><br/>
                                    安樂撫民，康<span class="style7">無四方之虞</span><br/>
                                    協時肇厚，孝<span class="style7">協合肇始</span><br/>
                                    合民安樂，康<span class="style7">富而教之</span><br/>
                                    執心克莊，齊<span class="style7">能自嚴</span><br/>
                                    布德執義，穆<span class="style7">故穆穆</span><br/>
                                    資輔就共，齊<span class="style7">資輔佐而共成</span><br/>
                                    中情見貌，穆<span class="style7">性公露</span><br/>
                                    甄心動懼，頃<span class="style7">甄精</span><br/>
                                    容儀恭美，昭<span class="style7">有儀可象行恭可美</span><br/>
                                    敏以敬慎，頃<span class="style7">疾於所慎敬</span><br/>
                                    昭德有勞，昭<span class="style7">能勞謙</span><br/>
                                    柔德安衆，靖<span class="style7">成衆使安</span><br/>
                                    聖聞周達，昭<span class="style7">聖聖通合</span><br/>
                                    恭己鮮言，靖<span class="style7">恭己正身少言而中</span><br/>
                                    治而無眚，平<span class="style7">無災罪也</span><br/>
                                    寬樂令終，靖<span class="style7">性寬樂義以善自終</span><br/>
                                    執事有制，平<span class="style7">不任意</span><br/>
                                    威德剛武，圉<span class="style7">禦亂患</span><br/>
                                    布剛治紀，平<span class="style7">施之政事</span><br/>
                                    彌年壽考，胡<span class="style7">久也</span><br/>
                                    由義而濟，景<span class="style7">用義而成</span><br/>
                                    保民耆艾，胡<span class="style7">六十曰耆七十曰艾</span><br/>
                                    耆意大慮，景<span class="style7">耆強也</span><br/>
                                    布義行剛，景<span class="style7">以剛行義</span><br/>
                                    追補前過，剛<span class="style7">勸善以補過</span><br/>
                                    清白守節，貞<span class="style7">行清白執志固</span><br/>
                                    猛以剛果，威<span class="style7">猛則少寬果敢行</span><br/>
                                    大慮克就，貞<span class="style7">能大慮非正而何</span><br/>
                                    猛以彊果，威<span class="style7">強甚於剛</span><br/>
                                    不隱無屈，貞<span class="style7">恒然無私</span><br/>
                                    彊義執正，威<span class="style7">問正言無邪</span><br/>
                                    辟土服逺，桓<span class="style7">以武正定</span><br/>
                                    治典不殺，祁<span class="style7">秉常不衰</span><br/>
                                    克敬動民，桓<span class="style7">敬以使之</span><br/>
                                    大慮行節，孝<span class="style7">言成其節</span><br/>
                                    辟土兼國，桓<span class="style7">兼人故啟土</span><br/>
                                    治民克盡，使<span class="style7">克盡無恩惠</span><br/>
                                    能思辯衆，元<span class="style7">別之使各有次</span><br/>
                                    好和不爭，安<span class="style7">生而少斷</span><br/>
                                    行義說民，元<span class="style7">民說其義</span><br/>
                                    道德純一，思<span class="style7">道大而德一</span><br/>
                                    始建國都，元<span class="style7">非善之長可以始之</span><br/>
                                    大省兆民，思<span class="style7">大親民而不殺</span><br/>
                                    主義行德，元<span class="style7">以義為主行德故</span><br/>
                                    外內思索，思<span class="style7">言求善</span><br/>
                                    聖善周聞，宣<span class="style7">聞謂所聞善事也</span><br/>
                                    追悔前過，思<span class="style7">思而能改</span><br/>
                                    兵甲亟作，莊<span class="style7">以數征為嚴</span><br/>
                                    行見中外，愨<span class="style7">表裏</span><br/>
                                    叡圉克報，莊<span class="style7">通邊圉使能服</span><br/>
                                    狀古述今，譽<span class="style7">立言之稱</span><br/>
                                    勝敵志強，莊<span class="style7">不撓故勝</span><br/>
                                    昭功寧民，商<span class="style7">明有功者</span><br/>
                                    死於原野，莊<span class="style7">非嚴何以死難</span><br/>
                                    克殺秉政，夷<span class="style7">秉政不任賢</span><br/>
                                    屢征殺伐，莊<span class="style7">以嚴釐之</span><br/>
                                    安心好靜，夷<span class="style7">不爽政</span><br/>
                                    武而不遂，莊<span class="style7">武功不成</span><br/>
                                    執義揚善，德<span class="style7">稱人之善</span><br/>
                                    柔質慈民，惠<span class="style7">知其性</span><br/>
                                    慈仁短折，懷<span class="style7">短未六十折未三十</span><br/>
                                    愛民好與，惠<span class="style7">與謂施</span><br/>
                                    述義不克，丁<span class="style7">不能成義</span><br/>
                                    夙夜警戒，敬<span class="style7">敬身急戒</span><br/>
                                    有功安民，烈<span class="style7">以武立功</span><br/>
                                    秉德尊業，烈<br/>
                                    合善典法，敬<span class="style7">非敬何以善之</span><br/>
                                    剛克為伐，翼<span class="style7">伐功也</span><br/>
                                    剛德克就，肅<span class="style7">成其敬使為終</span><br/>
                                    思慮深逺，翼<span class="style7">小心翼翼</span><br/>
                                    執心決斷，肅<span class="style7">言嚴果</span><br/>
                                    外內貞復，白<span class="style7">正而復終始一</span><br/>
                                    不生其國，聲<span class="style7">生於外家</span><br/>
                                    不勤成名，靈<span class="style7">任本性不見賢惠齊</span><br/>
                                    未家短折，傷<span class="style7">未家未娶</span><br/>
                                    死而志成，靈<span class="style7">志事不𠫤命</span><br/>
                                    愛民好治，戴<span class="style7">好民治</span><br/>
                                    死見神能，靈<span class="style7">有鬼不為厲</span><br/>
                                    典禮不愆，戴<span class="style7">無過</span><br/>
                                    亂而不損，靈<span class="style7">不能以治損亂</span><br/>
                                    短折不成，殤<span class="style7">有知而夭殤</span><br/>
                                    好祭鬼怪，靈<span class="style7">瀆鬼神不致逺</span><br/>
                                    隱拂不成，隱<span class="style7">不以隱括改其性</span><br/>
                                    極知鬼神，靈<span class="style7">其智能聦徹</span><br/>
                                    不顯尸國，隱<span class="style7">以間主國</span><br/>
                                    見美堅長，隱<span class="style7">美過其令</span><br/>
                                    殺戮無辜，厲<br/>
                                    官人應實，知<span class="style7">能官人</span><br/>
                                    愎佷遂過，刺<span class="style7">去諫曰愎反是曰佷</span><br/>
                                    肆行勞祀，悼<span class="style7">放心勞於淫祀言不脩德</span><br/>
                                    不思忘愛，刺<span class="style7">忘其愛己者</span><br/>
                                    年中早夭，悼<span class="style7">年不稱志</span><br/>
                                    蚤孤短折，哀<span class="style7">早未知人事</span><br/>
                                    恐懼從處，悼<span class="style7">從處言險圮</span><br/>
                                    恭仁短折，哀<span class="style7">體恭質仁功未施</span><br/>
                                    凶年無穀，荒<span class="style7">不務耕稼</span><br/>
                                    好變動民，躁<span class="style7">數移徙</span><br/>
                                    外內從亂，荒<span class="style7">家不治官不治</span><br/>
                                    不悔前過，戾<span class="style7">知而不改</span><br/>
                                    好樂怠政，荒<span class="style7">淫於聲樂怠於政事</span><br/>
                                    怙威肆行，醜<span class="style7">肆意行威</span><br/>
                                    在國遭憂，愍<span class="style7">仍多大喪</span><br/>
                                    壅遏不通，幽<span class="style7">弱損不凌</span><br/>
                                    在國逢囏，愍<span class="style7">兵冦之事</span><br/>
                                    蚤孤鋪位，幽<span class="style7">鋪位即位而卒</span><br/>
                                    禍亂方作，愍<span class="style7">國無政動長亂</span><br/>
                                    動祭亂常，幽<span class="style7">易神之班</span><br/>
                                    使民悲傷，愍<span class="style7">苛政賊害</span><br/>
                                    柔質愛諫，慧<span class="style7">以虛受人</span><br/>
                                    貞以大度，匡<span class="style7">心正而用察少</span><br/>
                                    名實不爽，質<span class="style7">不傷言相應</span><br/>
                                    德正應和，莫<span class="style7">正其德應其和</span><br/>
                                    溫良好樂，良<span class="style7">言其人可好可樂</span><br/>
                                    施勤無私，類<span class="style7">無私唯義所在</span><br/>
                                    慈和徧服，順<span class="style7">能使人皆服其慈和</span><br/>
                                    思慮果逺，明<span class="style7">自任多近於專</span><br/>
                                    博聞多能，憲<span class="style7">雖多能不至於大道</span><br/>
                                    嗇於賜與，愛<span class="style7">言貪恡</span><br/>
                                    滿志多窮，惑<span class="style7">自足者必不惑</span><br/>
                                    危身奉上，忠<span class="style7">險不辭難</span><br/>
                                    思慮不爽，厚<span class="style7">不差所思而得</span><br/>
                                    克威捷行，魏<span class="style7">有威而敏行</span><br/>
                                    好內逺禮，煬<span class="style7">朋淫於家不奉禮</span><br/>
                                    克威惠禮，魏<span class="style7">雖威不逆禮</span><br/>
                                    去禮逺衆，煬<span class="style7">不率禮不親長</span><br/>
                                    教誨不倦，長<span class="style7">以道教之</span><br/>
                                    內外賔服，正<span class="style7">言以正服之</span><br/>
                                    肇敏行成，直<span class="style7">始疾行成言不深</span><br/>
                                    彰義揜過，堅<span class="style7">明義以蓋前過</span><br/>
                                    疏逺繼位，紹<span class="style7">非其弟過得之</span><br/>
                                    華言無實，夸<span class="style7">恢誕</span><br/>
                                    好廉自克，節<span class="style7">自勝其清欲</span><br/>
                                    逆天虐民，抗<span class="style7">背尊大而逆之</span><br/>
                                    好更改舊，易<span class="style7">變故改常</span><br/>
                                    名與實爽，繆<span class="style7">言名美而實傷</span><br/>
                                    愛民在刑，克<span class="style7">道之以政齊之以法</span><br/>
                                    擇善而從，比<span class="style7">比方善而從之</span><br/>
                                    除殘去虐，湯</p>
<p id="online_toc_15"><a class="gg-link" href="#online_toc_15" onclick="return changeColor(this);"></a>隱，哀也。景，武也。施德為文。除惡為武。辟地為襄。服逺為桓。剛克為僖。施而不成為宣。惠無內德為平。亂而不損為靈。由義而濟為景。餘皆象也。<span class="style7">以其所為謚，象其事行。</span>和，會也。勤，勞也。尊，脩也。爽，傷也。肇，始也。怙，恃也。享，祀也。胡，大也。秉，順也。就，會也。錫，與也。典，常也。肆，放也。康，虛也。叡，聖也。惠，愛也。綏，安也。堅，長也。耆，彊也。考，成也。周，至也。懷，思也。武，法也。布，施也。敏，疾也，速也。</p>
<p id="online_toc_16"><a class="gg-link" href="#online_toc_16" onclick="return changeColor(this);"></a>載事彌文，以前周書謚法，周代君王，並取作謚，故全寫一篇，以傳後學。</p>
<p id="online_toc_17"><a class="gg-link" href="#online_toc_17" onclick="return changeColor(this);"></a>漢書地理志云，本秦京師為內史。<span class="style7">顏師古云：京師，天子所居畿內也。秦并天下，改立郡縣，而京畿所統，物特號內史，言其在內，以別於諸郡守也。百官表云：內史，周官，秦因之，掌治京師。景帝二年，分置左內史右內史。武帝太初元年，更名京兆尹。左內史名馮翊，主爵中尉。秦官，掌列侯，景帝六年，更名都尉。武帝太初元年，更名右扶風。治內史右地與左馮翊、京兆尹，是為三輔也。</span></p>
<p id="online_toc_18"><a class="gg-link" href="#online_toc_18" onclick="return changeColor(this);"></a>秦地。於天官，東井、輿鬼之分壄。其界自弘農故關以西。京兆、扶風、馮翊、北地、上郡、西河、安定、天水、隴西。南有巴、蜀、廣漢、犍為、武都。西有金城、武威、張掖、酒泉、敦煌。又西南有䍧牱、越巂、益州。</p>
<p id="online_toc_19"><a class="gg-link" href="#online_toc_19" onclick="return changeColor(this);"></a>魏地。觜、觿、參之分壄。其界自高陵以東。盡河東、河內。南有陳留及汝南之召陵、㶏彊、新汲、西華、長平、潁川之舞陽、郾陵、河南之開封、中牟、陽武、酸棗、卷。<span class="style7">卷，去權反。</span></p>
<p id="online_toc_20"><a class="gg-link" href="#online_toc_20" onclick="return changeColor(this);"></a>周地。栁、七星、張之分壄。今之河南、洛陽、榖城、平陰、偃師、鞏、緱氏。</p>
<p id="online_toc_21"><a class="gg-link" href="#online_toc_21" onclick="return changeColor(this);"></a>韓地。角、亢、氐之分壄。韓分晉得南陽郡及潁川之父城、定陵、襄城、潁陽、潁陰、長社、陽翟、郟。東接汝南、西接弘農，得新安、宜陽、鄭，今河南之新鄭，及成臯、滎陽，潁川之崇高、城陽。</p>
<p id="online_toc_22"><a class="gg-link" href="#online_toc_22" onclick="return changeColor(this);"></a>趙地。昂、畢之分壄。趙分晉得趙國，北有信都、真定、常山，又得涿郡之高陽、莫州鄉。東有廣平、鉅鹿、清河、河間。又得渤海郡之東平、舒、中邑、文安、東州、成平，章武河以北也。南至浮水、繁陽、內黃、斥丘。西有太原、定襄、雲中、五原、上黨。</p>
<p id="online_toc_23"><a class="gg-link" href="#online_toc_23" onclick="return changeColor(this);"></a>燕地。尾、箕之分壄，召公封於燕，後三十六世，與六國俱稱王。東有漁陽、右北平、遼西、遼東。西有上谷、代郡、鴈門。南有涿郡之易、容城、范陽。北有新成、故安、涿縣、良鄉、新昌。及渤海之安次。樂浪、玄菟，亦宜屬焉。</p>
<p id="online_toc_24"><a class="gg-link" href="#online_toc_24" onclick="return changeColor(this);"></a>齊地。虛、危之分壄。東有葘川、東萊、瑯耶、高密、膠東。南有泰山、城陽。北有千乘、清河以南、渤海之高樂、高城、重合、陽信。西有濟南、平原。</p>
<p id="online_toc_25"><a class="gg-link" href="#online_toc_25" onclick="return changeColor(this);"></a>魯地。奎、婁之分壄。東至東每。南有泗水至淮。得臨淮之下相、睢陵、僮、取慮。</p>
<p id="online_toc_26"><a class="gg-link" href="#online_toc_26" onclick="return changeColor(this);"></a>宋地。房、心之分壄。今之沛、梁、楚、山陽、濟陰、東平及東郡之須昌、壽張，今之睢陽。</p>
<p id="online_toc_27"><a class="gg-link" href="#online_toc_27" onclick="return changeColor(this);"></a>衞地。營室、東壁之分壄。今之東郡、及魏郡之黎陽、河內之野王、朝歌。</p>
<p id="online_toc_28"><a class="gg-link" href="#online_toc_28" onclick="return changeColor(this);"></a>楚地。翼、軫之分壄。今之南郡、江夏、零陵、桂陽、武陵、長沙、及漢中、汝南郡。後陳、魯屬焉。</p>
<p id="online_toc_29"><a class="gg-link" href="#online_toc_29" onclick="return changeColor(this);"></a>吳地。斗、牛之分壄。今之會稽、九江、丹陽、豫章、盧江、廣陵、六安、臨淮郡。</p>
<p id="online_toc_30"><a class="gg-link" href="#online_toc_30" onclick="return changeColor(this);"></a>粵地。牽年、婺女之分壄。今蒼梧、鬱林、合浦、交阯、九真、南海、日南。</p>
<p class="style7" id="online_toc_31"><a class="gg-link" href="#online_toc_31" onclick="return changeColor(this);"></a>以前是戰國時諸國界域，及相侵伐，犬牙深入，然亦不能委細，故略記之，用知大略。</p>
</div>
</div>
</div>
</div>
</body></html>