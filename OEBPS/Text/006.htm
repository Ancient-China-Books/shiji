<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷六‧秦始皇本紀第六</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷六・秦始皇本紀第六</h1>
<hr/>
<p id="p0"><a class="gg-link" href="#p0" onclick="return changeColor(this);"></a>秦始皇帝者，秦莊襄王子也。<span class="style7">【索隱】莊襄王者，孝文王之中子，昭襄王之孫也，名子楚。按：戰國策本名子異，後為華陽夫人嗣，夫人楚人，因改名子楚也。</span>莊襄王為秦質子於趙，<span class="style7">【正義】質音致。國彊欲待弱之來相事，故遣子及貴臣為質，如上音。國弱懼其侵伐，令子及貴臣往為質，音直實反。又二國敵亦為交質，音致。左傳云周鄭交質，王子狐為質於鄭，鄭公子忽為質於周是也。</span>見呂不韋姬，悅而取之，<span class="style7">【索隱】按：不韋傳云不韋，陽翟大賈也。其姬邯鄲豪家女，善歌舞，有娠而獻於子楚。</span>生始皇。以秦昭王四十八年正月生於邯鄲。及生，名為政，姓趙氏。<span class="style7">【集解】徐廣曰：「一作『正』。」宋忠云：「以正月旦生，故名正。」【索隱】系本作「政」，又生於趙，故曰趙政。一曰秦與趙同祖，以趙城為榮，故姓趙氏。【正義】正音政，「周正建子」之「正」也。始皇以正月旦生於趙，因為政，後以始皇諱，故音征。</span>年十三歲，莊襄王死，政代立為秦王。當是之時，秦地已并巴、蜀、漢中，越宛有郢，置南郡矣；北收上郡以東，有河東、太原、上黨郡；東至滎陽，滅二周，置三川郡。呂不韋為相，封十萬戶，號曰文信侯。招致賔客游士，欲以并天下。李斯為舍人。<span class="style7">【集解】文穎曰：「主廄內小吏官名。或云侍從賓客謂之舍人也。」</span>蒙驁、王齮、<span class="style7">【集解】徐廣曰：「一作『齕』。」【索隱】蒙驁，齊人，蒙武之父，蒙恬之祖。王齮卽王齕，昭王四十九年代大夫陵伐趙者。【正義】齮，魚綺反。劉伯莊云音綺。後同。</span>麃公等為將軍。<span class="style7">【集解】應劭曰：「麃，秦邑。」【索隱】麃公蓋麃邑公，史失其姓名。【正義】麃，彼苗反，蓋秦之縣邑。大夫稱公，若楚制。</span>王年少，初卽位，委國事大臣。</p>
<p id="p1"><a class="gg-link" href="#p1" onclick="return changeColor(this);"></a>晉陽反，元年，將軍蒙驁擊定之。</p>
<p id="p2"><a class="gg-link" href="#p2" onclick="return changeColor(this);"></a>二年，麃公將卒攻卷，<span class="style7">【正義】將，子匠反。卒，子必反。卷，丘員反。</span>斬首三萬。</p>
<p id="p3"><a class="gg-link" href="#p3" onclick="return changeColor(this);"></a>三年，蒙驁攻韓，取十三城。王齮死。十月，將軍蒙驁攻魏氏畼、有詭。<span class="style7">【集解】徐廣曰：「畼音場。」【索隱】音暢，魏之邑名。</span>歲大饑。</p>
<p id="p4"><a class="gg-link" href="#p4" onclick="return changeColor(this);"></a>四年，拔畼、有詭。三月，軍罷。秦質子歸自趙，趙太子出歸國。十月庚寅，蝗蟲從東方來，蔽天。天下疫。百姓內粟千石，拜爵一級。</p>
<p id="p5"><a class="gg-link" href="#p5" onclick="return changeColor(this);"></a>五年，將軍驁攻魏，定酸棗、<span class="style7">【集解】地理志陳留有酸棗縣。【正義】括地志云：「酸棗故城在滑州酸棗縣北十五里古酸棗縣南。」</span>燕、虛、長平、<span class="style7">【集解】徐廣曰：「一作『千』。」駰案：地理志汝南有長平縣也。【索隱】二邑名。春秋桓十二年「會于虛」，又戰國策曰「拔燕酸棗、虛、桃人」，桃人亦魏邑，虛地今闕，蓋與諸縣相近。按：今東郡燕縣東三十里有故桃城，則亦非遠。【正義】燕，烏田反。括地志云：「南燕城，古燕國也，滑州胙城縣是也。姚虛在濮州雷澤縣東十三里。孝經援神契云帝舜生於姚墟，卽東郡也。長平故城在陳州宛丘縣西六十六里。」</span>雍丘、山陽城，<span class="style7">【集解】地理志陳留有雍丘縣，河內有山陽縣。【正義】雍，於用反，汴州縣。</span>皆拔之，取二十城。初置東郡。冬雷。</p>
<p id="p6"><a class="gg-link" href="#p6" onclick="return changeColor(this);"></a>六年，韓、魏、趙、衞、楚共擊秦，取壽陵。<span class="style7">【正義】徐廣云：「在常山。」按：本趙邑也。</span>秦出兵，五國兵罷。拔衞，迫東郡，其君角率其支屬徙居野王，阻其山以保魏之河內。</p>
<p id="p7"><a class="gg-link" href="#p7" onclick="return changeColor(this);"></a>七年，彗星先出東方，見北方，五月見西方。<span class="style7">【正義】彗音似歲反。見，並音行練反。孝經內記云：「彗在北斗，兵大起。彗在三台，臣害君。彗在太微，君害臣。彗在天獄，諸侯作亂。所指其處大惡。彗在日旁，子欲殺父。」</span>將軍驁死。以攻龍、孤、慶都，<span class="style7">【集解】徐廣曰：「慶，一作『麃』。」【正義】括地志云：「定州恆陽縣西南四十里有白龍水，又有挾龍山。又定州唐縣東北五十四里有孤山。蓋都山也。帝王紀云望堯母慶都所居。張晏云堯山在北，堯母慶都山在南，相去五十里，北登堯山，南望慶都山也。注水經云『望都故城東有山，不連陵，名之曰孤』。孤都聲相近，疑卽都山，孤山及望都故城三處相近。」</span>還兵攻汲。彗星復見西方十六日。<span class="style7">【正義】復，扶富反。見，行見反。</span>夏太后死。<span class="style7">【索隱】莊襄王所生母。【正義】子楚母也。</span></p>
<p id="p8"><a class="gg-link" href="#p8" onclick="return changeColor(this);"></a>八年，王弟長安君成蟜將軍擊趙，<span class="style7">【正義】蟜音紀兆反。成蟜者，長安君名也，號為長安君。</span>反，<span class="style7">【正義】將，如字。將猶領也。又子匠反。</span>死屯留，<span class="style7">【正義】括地志云：「屯留故城在潞州長子縣東北三十里，漢屯留，留吁國也。」</span>軍吏皆斬死，遷其民於臨洮。<span class="style7">【索隱】臨洮在隴西。【正義】臨洮水，故名臨洮。洮州在隴右，去京千五百五十一里。言屯留之民被成蟜略衆共反，故遷之於臨洮郡也。</span>將軍壁死，<span class="style7">【正義】壁，邊覓反。言成蟜自殺壁壘之內。</span>卒屯留、蒲鶮反，戮其屍。<span class="style7">【集解】徐廣曰：「鶮，一作『鶡』。屯留，蒲鶡，皆地名也。壁于此地時，士卒死者皆戮其屍。」【索隱】高誘云屯留，上黨之縣名。謂成蟜為將軍而反。秦兵擊之，而蟜壁於屯留而死。屯留、蒲鶮二邑之反卒雖死，猶皆戮其屍。鶮，古「鸖」字。【正義】卒，子忽反。鶮音高，注同。蒲，鶮，皆地名。</span>河魚大上，<span class="style7">【索隱】謂河水溢，魚大上平地，亦言遭水害也。卽漢書五行志劉向所謂「豕蟲之孼」。明年，嫪毐誅。魚，陰類，小人象。【正義】始皇八年，黃河之魚西上入渭。渭，渭水也。漢書五行志云「魚者陰類，臣民之象也」。十七年，滅韓。二十六年，盡并天下。自滅韓至并天下，蓋十年矣。周本紀云「十年，數之紀也。天之所棄，不過其紀」。明關東後屬秦，其象類先見也。</span>輕車重<span class="style7">【集解】徐廣曰：「一無此『重』字。」</span>馬東就食。<span class="style7">【索隱】言河魚大上，秦人皆輕車重馬，並就食於東。言往河旁食魚也。一云，河魚大上為災，人遂東就食，皆輕車重馬而去。</span>嫪毐封為長信侯。<span class="style7">【索隱】嫪，姓；毐，字。按：漢書嫪氏出邯鄲。王劭云「賈侍中說秦始皇母予嫪毐淫坐誅，故世人罵淫曰『嫪毐』也」。【正義】上躬虬反，下酷改反。</span>予之山陽地，<span class="style7">【正義】予音與。括地志云：「山陽故城在懷州修武縣西北太行山東南。」</span>令毐居之。宮室車馬衣服苑囿馳獵恣毐。事無小大皆決於毐。又以河西<span class="style7">【集解】徐廣曰：「河，一作『汾』。」</span>太原郡更為毐國。</p>
<p id="p9"><a class="gg-link" href="#p9" onclick="return changeColor(this);"></a>九年，彗星見，或竟天。攻魏垣、蒲陽。<span class="style7">【正義】垣，作「󾾋」。󾾋音袁。括地志云：「故垣城，漢縣治，本魏王垣也，在絳州垣縣西北二十里。蒲邑故城在隰州縣北四十五里。在蒲水之北。故言蒲陽。卽晉公子重耳所居邑也。」</span>四月，上宿雍。<span class="style7">【集解】蔡邕曰：「上者，尊位所在也。」駰案：司馬遷記事，當言「帝」則依違但言「上」，不敢媟言，尊尊之意也。</span>己酉，王冠，帶劍。<span class="style7">【集解】徐廣曰：「年二十二。」【正義】冠音灌。禮記云年二十而冠。按：年二十一也。</span>長信侯毐作亂而覺，矯王御璽<span class="style7">【集解】蔡邕曰：「御者，進也。凡衣服加於身，飲食入於口，妃妾接於寢，皆曰御。御之親愛者曰幸。璽者，印信也。天子璽白玉螭虎鈕。古者尊卑共之。月令曰『固封璽』，左傳曰『季武子璽書追而與之』，此諸侯大夫印稱璽也。」衞宏曰：「秦以前，民皆以金玉為印，龍虎鈕，唯其所好。秦以來，天子獨以印稱璽，又獨以玉，羣臣莫敢用。」【正義】崔浩云：「李斯磨和璧作之，漢諸帝世傳服之，謂『傳國璽』。」韋曜吳書云璽方四寸，上句交五龍，文曰「受命于天旣壽永昌」。漢書云文曰「昊天之命皇帝壽昌」。按：二文不同。漢書元后傳云王莽令王舜逼太后取璽，王太后怒，投地，其角小缺。吳志云孫堅入洛，埽除漢陵廟，軍於甄官井得璽，後歸魏。晉懷帝永嘉五年六月，帝蒙塵平陽，璽入前趙劉聰。至東晉成帝咸和四年，石勒滅前趙，得璽。穆帝永和八年，石勒為慕容俊滅，濮陽太守戴施入鄴，得璽，使何融送晉。傳宋，宋傳南齊，南齊傳梁。梁傳至天正二年，侯景破梁，至廣陵，北齊將辛術定廣陵，得璽，送北齊。至周建德六年正月，平北齊，璽入周。周傳隋，隋傳唐也。</span>及太后璽以發縣卒<span class="style7">【正義】子忽反，下同。</span>及衞卒、官騎、戎翟君公、舍人，將欲攻蘄年宮為亂。<span class="style7">【集解】地理志蘄年宮在雍。【正義】蘄，巨衣反。括地志云：「蘄年宮在岐州城西故城內。」</span>王知之，令相國昌平君、昌文君發卒攻毐。<span class="style7">【索隱】昌平君，楚之公子，立以為相，後徙於郢，項燕立為荊王，史失其名。昌文君名亦不知也。</span>戰咸陽，<span class="style7">【正義】括地志云：「咸陽故城亦名渭城，在雍州北五里，今咸陽縣東十五里。秦孝公已下並都此城。始皇鑄金人十二於咸陽，卽此也。」</span>斬首數百，皆拜爵，及宦者皆在戰中，亦拜爵一級。毐等敗走。卽令國中：有生得毐，賜錢百萬；殺之，五十萬。盡得毐等。衞尉竭、<span class="style7">【集解】漢書百官表曰：「衞尉，秦官。」</span>內史肆、佐弋竭、<span class="style7">【集解】漢書百官表曰：「秦時少府有佐弋，漢武帝改為佽飛，掌弋射者。」【正義】弋音翊。</span>中大夫令齊等<span class="style7">【正義】令，力政反。中大夫令，秦官也。齊，名也。</span>二十人皆梟首。<span class="style7">【集解】縣首於木上曰梟。【正義】梟，古堯反。懸首於木上曰梟。</span>車裂以徇，滅其宗。<span class="style7">【正義】說苑云：「秦始皇太后不謹，幸郎嫪毐，始皇取毐四支車裂之，取兩弟撲殺之，取太后遷之咸陽宮。下令曰：『以太后事諫者，戮而殺之，蒺藜其脊。』諫而死者二十七人。茅焦乃上說曰：『齊客茅焦，願以太后事諫。』皇帝曰：『走告若，不見闕下積死人耶？』使者問焦。焦曰：『陛下車裂假父，有嫉妬之心；囊撲兩弟，有不慈之名；遷母咸陽，有不孝之行；蒺藜諫士，有桀紂之治。天下聞之，盡瓦解，無向秦者。』王乃自迎太后歸咸陽，立茅焦為傅，又爵之上卿。」括地志云：「茅焦，滄州人也。」</span>及其舍人，輕者為鬼薪。<span class="style7">【集解】應劭曰：「取薪給宗廟為鬼薪也。」如淳曰：「律說鬼薪作三歲。」【正義】言毐舍人罪重者已刑戮，輕者罰徒役三歲。</span>及奪爵遷蜀四千餘家，家房陵。<span class="style7">【正義】括地志云：「房陵卽今房州房陵縣，古楚漢中郡地也。是巴蜀之境。地理志云房陵縣屬漢中郡，在益州部，接東南一千三百一十里也。」</span><span class="style10">（四）</span>〔是〕月寒凍，有死者。<span class="style7">【正義】四月建巳之月，孟夏寒凍，民有死者，以秦法酷急，則天應之而史書之。故尚書洪範「急常寒若」，孔注云「君行急則常寒順之」。</span>楊端和攻衍氏。<span class="style7">【索隱】端和，秦將。衍氏，魏邑。【正義】衍，羊善反。在鄭州。</span>彗星見西方，又見北方，從斗以南八十日。</p>
<p id="p10"><a class="gg-link" href="#p10" onclick="return changeColor(this);"></a>十年，<span class="style7">【集解】徐廣曰：「甲子。」</span>相國呂不韋坐嫪毐免。桓齮為將軍。齊、趙來置酒。齊人茅焦說秦王曰：「秦方以天下為事，而大王有遷母太后之名，恐諸侯聞之，由此倍秦也。」秦王乃迎太后於雍而入咸陽，<span class="style7">【集解】說苑曰：「始皇帝立茅焦為傅，又爵之上卿。太后大喜，曰『天下亢直，使敗復成，安秦社稷，使妾母子復相見者，茅君之力也』。」</span>復居甘泉宮。<span class="style7">【集解】徐廣曰：「表云咸陽南宮也。」</span>大索，逐客，李斯上書說，乃止逐客令。李斯因說秦王，請先取韓以恐他國，於是使斯下韓。韓王患之。與韓非謀弱秦。大梁人尉繚來，說秦王曰：「以秦之彊，諸侯譬如郡縣之君，臣但恐諸侯合從，翕而出不意，此乃智伯、夫差、湣王之所以亡也。願大王毋愛財物，賂其豪臣，以亂其謀，不過亡三十萬金，則諸侯可盡。」秦王從其計，見尉繚亢禮，衣服食飲與繚同。繚曰：「秦王為人，蜂準，<span class="style7">【集解】徐廣曰：「蜂，一作『隆』。」【正義】蜂，孚逢反。準，章允反。蜂，蠆也。高鼻也。文穎曰：「準，鼻也。」</span>長目，摯鳥膺，<span class="style7">【正義】鷙鳥，鶻。膺突向前，其性悍勇。</span>豺聲，少恩而虎狼心，居約易出人下，<span class="style7">【正義】易，以豉反。言始皇居儉約之時易以謙卑。</span>得志亦輕食人。<span class="style7">【正義】言始皇得天下之志，亦輕易而啖食於人。</span>我布衣，然見我常身自下我。誠使秦王得志於天下，天下皆為虜矣。不可與久游。」乃亡去。秦王覺，固止，以為秦國尉，<span class="style7">【正義】若漢太尉、大將軍之比也。</span>卒用其計策。而李斯用事。</p>
<p id="p11"><a class="gg-link" href="#p11" onclick="return changeColor(this);"></a>十一年，王翦、桓齮、楊端和攻鄴，取九城。王翦攻閼與、橑楊，<span class="style7">【集解】徐廣曰：「橑音老，在并州。」【正義】漢表在清河。十三州志云：「橑陽，上黨西北百八十里也。」</span>皆并為一軍。翦將十八日，軍歸斗食以下，<span class="style7">【集解】漢書百官表曰：「百石以下，有斗食，佐史之秩。」【正義】一曰得斗粟為料。</span>什推二人從軍<span class="style7">【索隱】言王翦為將，諸軍中皆歸斗食以下無功佐史，什中唯推擇二人令從軍耳。</span>取鄴安陽，桓齮將。</p>
<p id="p12"><a class="gg-link" href="#p12" onclick="return changeColor(this);"></a>十二年，文信侯不韋死，竊葬。<span class="style7">【索隱】按：不韋飲鴆死，其賓客數千人竊共葬於洛陽北芒山。</span>其舍人臨者，晉人也逐出之；<span class="style7">【正義】臨，力禁反，臨哭也。若是三晉之人，逐出令歸也。</span>秦人六百石以上奪爵，遷；<span class="style7">【正義】上音時掌反。若是秦人哭臨者，奪其官爵，遷移於房陵。</span>五百石以下不臨，遷，勿奪爵。<span class="style7">【正義】若是秦人不哭臨不韋者，不奪官爵，亦遷移於房陵。</span>自今以來，操國事不道如嫪毐、不韋者籍其門，<span class="style7">【集解】徐廣曰：「一作『文』。」【索隱】謂藉沒其一門皆為徒隸，後並視此為常故也。【正義】籍錄其子孫，禁不得仕宦。</span>視此。秋，復嫪毐舍人遷蜀者。當是之時，天下大旱，六月至八月乃雨。</p>
<p id="p13"><a class="gg-link" href="#p13" onclick="return changeColor(this);"></a>十三年，桓齮攻趙平陽，<span class="style7">【正義】括地志云：「平陽故城在相州臨漳縣西二十五里。」又云：「平陽，戰國時屬韓，後屬趙。」</span>殺趙將扈輒，<span class="style7">【正義】扈音戶。輒，張獵反，趙之將軍。</span>斬首十萬。王之河南。正月，彗星見東方。十月，桓齮攻趙。</p>
<p id="p14"><a class="gg-link" href="#p14" onclick="return changeColor(this);"></a>十四年，攻趙軍於平陽，取宜安，<span class="style7">【正義】括地志云：「宜安故城在常山槀城縣西南二十五里也。」</span>破之，殺其將軍。桓齮定平陽、武城。<span class="style7">【正義】卽貝州武城縣外城是也。七國時趙邑。</span>韓非使秦，秦用李斯謀，留非，非死雲陽。<span class="style7">【正義】括地志云：「雲陽城在雍州雲陽縣西八十里，秦始皇甘泉宮在焉。」</span>韓王請為臣。</p>
<p id="p15"><a class="gg-link" href="#p15" onclick="return changeColor(this);"></a>十五年，大興兵，一軍至鄴，一軍至太原，取狼孟。<span class="style7">【集解】地理志太原有狼孟縣。</span>地動。</p>
<p id="p16"><a class="gg-link" href="#p16" onclick="return changeColor(this);"></a>十六年九月，發卒受地韓南陽假守騰。<span class="style7">【正義】假，格雅反。守音狩。</span>初令男子書年。魏獻地於秦。秦置麗邑。<span class="style7">【正義】麗，力知反。括地志云：「雍州新豐縣，本周時驪戎邑。左傳云晉獻公伐驪戎，杜注云在京兆新豐縣，其後秦滅之以為邑。」</span></p>
<p id="p17"><a class="gg-link" href="#p17" onclick="return changeColor(this);"></a>十七年，內史騰攻韓，得韓王安，盡納其地，<span class="style7">【正義】韓王安之九年，秦盡滅之。</span>以其地為郡，命曰潁川。地動。華陽太后卒。民大饑。</p>
<p id="p18"><a class="gg-link" href="#p18" onclick="return changeColor(this);"></a>十八年，<span class="style7">【集解】徐廣曰：「巴郡出大人，長二十五丈六尺。」</span>大興兵攻趙，王翦將上地，<span class="style7">【正義】上郡上縣，今綏州等是也。</span>下井陘，<span class="style7">【集解】服虔曰：「山名，在常山。今為縣。音刑。」</span>端和將河內，羌瘣<span class="style7">【正義】胡罪反。</span>伐趙，端和圍邯鄲城。</p>
<p id="p19"><a class="gg-link" href="#p19" onclick="return changeColor(this);"></a>十九年，王翦、羌瘣盡定取趙地東陽，得趙王。<span class="style7">【索隱】趙王遷也。【正義】趙幽繆王遷八年，秦取趙地至平陽。平陽在貝州歷亭縣界。遷王於房陵。</span>引兵欲攻燕，屯中山。秦王之邯鄲，諸嘗與王生趙時母家有仇怨，皆阬之。秦王還，從太原、上郡歸。始皇帝母太后崩。趙公子嘉率其宗數百人之代，自立為代王，東與燕合兵，軍上谷。大饑。</p>
<p id="p20"><a class="gg-link" href="#p20" onclick="return changeColor(this);"></a>二十年，燕太子丹患秦兵至國，恐，使荊軻刺秦王。秦王覺之，體解<span class="style7">【正義】紀買反。</span>軻以徇，而使王翦、辛勝攻燕。燕、代發兵擊秦軍，秦軍破燕易水之西。</p>
<p id="p21"><a class="gg-link" href="#p21" onclick="return changeColor(this);"></a>二十一年，王賁<span class="style7">【正義】音奔。</span>攻<span class="style10">（薊）</span>〔荊〕。乃益發卒詣王翦軍，遂破燕太子軍，取燕薊城，得太子丹之首。燕王東收遼東而王之。<span class="style7">【正義】王，于放反。</span>王翦謝病老歸。新鄭反。昌平君徙於郢。大雨雪，<span class="style7">【正義】雨，于遇反。</span>深二尺五寸。</p>
<p id="p22"><a class="gg-link" href="#p22" onclick="return changeColor(this);"></a>二十二年，王賁攻魏，引河溝灌大梁，大梁城壞，其王請降，<span class="style7">【索隱】魏王假也。</span>盡取其地。</p>
<p id="p23"><a class="gg-link" href="#p23" onclick="return changeColor(this);"></a>二十三年，秦王復召王翦，彊起之，使將擊荊。<span class="style7">【正義】秦號楚為荊者，以莊襄王名子楚，諱之，故言荊也。</span>取陳以南至平輿，<span class="style7">【集解】地理志汝南有平輿縣。【正義】輿音餘。平輿，豫州縣也。</span>虜荊王。<span class="style7">【索隱】荊王負芻也。楚稱荊者，以避莊襄王諱，故易之也。</span>秦王游至郢陳。荊將項燕立昌平君為荊王，反秦於淮南。<span class="style7">【集解】徐廣曰：「淮，一作『江』。」【正義】昌平也。楚淮北之地盡入於秦。</span></p>
<p id="p24"><a class="gg-link" href="#p24" onclick="return changeColor(this);"></a>二十四年，王翦、蒙武攻荊，破荊軍，昌平君死，項燕遂自殺。</p>
<p id="p25"><a class="gg-link" href="#p25" onclick="return changeColor(this);"></a>二十五年，大興兵，使王賁將，攻燕遼東，得燕王喜。<span class="style7">【正義】燕王喜之五十三年，燕亡。</span>還攻代，虜代王嘉。王翦遂定荊江南地；<span class="style7">【正義】言王翦遂平定楚及江南地，降越君，置為會稽郡。</span>降越君，<span class="style7">【正義】降，閑江反。楚威王已滅〔越〕，其餘自稱君長，今降秦。</span>置會稽郡。五月，天下大酺。<span class="style7">【正義】服虔曰：「酺音蒲。」文穎曰：「酺，周禮族師掌春秋祭酺，為人物災害之神。」蘇林曰：「陳留俗，三月上巳水上飲食為酺。」【正義】天下歡樂大飲酒也。秦旣平韓、趙、魏、燕、楚五國，故天下大酺也。</span></p>
<p id="p26"><a class="gg-link" href="#p26" onclick="return changeColor(this);"></a>二十六年，齊王建與其相后勝<span class="style7">【正義】音升，齊相姓名。</span>發兵守其西界，不通秦。秦使將軍王賁從燕南攻齊，得齊王建。<span class="style7">【索隱】六國皆滅也。十七年得韓王安，十九年得趙王遷，二十二年魏王假降，二十三年虜荊王負芻，二十五年得燕王喜，二十六年得齊王建。【正義】齊王建之三十四年，齊國亡。</span></p>
<p id="p27"><a class="gg-link" href="#p27" onclick="return changeColor(this);"></a>秦初并天下，令丞相、御史曰：<span class="style7">【正義】令，力政反。乃今之赦令、赦書。</span>「異日韓王納地效璽，<span class="style7">【正義】效猶至見。</span>請為藩臣，已而倍約，與趙、魏合從畔秦，故興兵誅之，虜其王。寡人以為善，庶幾息兵革。趙王使其相李牧來約盟，故歸其質子。<span class="style7">【正義】質音致。</span>已而倍盟，反我太原，故興兵誅之，得其王。趙公子嘉乃自立為代王，故舉兵擊滅之。魏王始約服入秦，已而與韓、趙謀襲秦，秦兵吏誅，遂破之。荊王獻青陽以西，<span class="style7">【集解】漢書鄒陽傳曰：「越水長沙，還舟青陽。」張晏曰：「青陽，地名。」蘇林曰：「青陽，長沙縣是也。」</span>已而畔約，擊我南郡，故發兵誅，得其王，遂定其荊地。燕王昬亂，其太子丹乃陰令荊軻為賊，兵吏誅，滅其國。齊王用后勝計，絕秦使，欲為亂，兵吏誅，虜其王，平齊地。寡人以眇眇之身，興兵誅暴亂，賴宗廟之靈，六王咸伏其辜，天下大定。今名號不更，無以稱成功，傳後世。其議帝號。」丞相綰、御史大夫劫、<span class="style7">【集解】漢書百官表曰：「御史大夫，秦官。」應劭曰：「侍御史之率，故稱大夫也。」【索隱】綰姓王。劫姓馮。</span>廷尉斯等<span class="style7">【集解】漢書百官表曰：「廷尉，秦官。」應劭曰：「聽獄必質諸朝廷，與衆共之，兵獄同制，故稱廷尉。」</span>皆曰：「昔者五帝地方千里，其外侯服夷服，諸侯或朝或否，天子不能制。今陛下<span class="style7">【集解】蔡邕曰：「陛，階也，所由升堂也。天子必有近臣立於陛側，以戒不虞。謂之『陛下』者，羣臣與天子言，不敢指斥，故呼在陛下者與之言，因卑達尊之意也。上書亦如之。」</span>興義兵，誅殘賊，平定天下，海內為郡縣，<span class="style7">【正義】郡，人所羣聚也。</span>法令由一統，自上古㠯來未嘗有，五帝所不及。臣等謹與博士議曰：<span class="style7">【集解】漢書百官表曰：「博士，秦官，掌通古今。」</span>『古有天皇，有地皇，有泰皇，<span class="style7">【索隱】按：天皇、地皇之下卽云泰皇，當人皇也。而封禪書云「昔者太帝使素女鼓瑟而悲」，蓋三皇已前稱泰皇。一云泰皇，太昊也。</span>泰皇最貴。』臣等昧死上尊號，王為『泰皇』。命為『制』，令為『詔』，<span class="style7">【集解】蔡邕曰：「制書，帝者制度之命也，其文曰『制』。詔，詔書。詔，告也。」【正義】令音力政反。制詔三代無文，秦始有之。</span>天子自稱曰『朕』。<span class="style7">【集解】蔡邕曰：「朕，我也。古者上下共稱之，貴賤不嫌，則可以同號之義也。皋陶與舜言『朕言惠，可厎行』。屈原曰『朕皇考』。至秦，然後天子獨以為稱。漢因而不改。」</span>」王曰：「去『泰』，<span class="style7">【正義】去音丘呂反。</span>著『皇』，采上古『帝』位號，號曰『皇帝』。他如議。」制曰：「可。」<span class="style7">【集解】蔡邕曰：「羣臣有所奏，請尚書令奏之，下有司曰『制』，天子荅之曰『可』。」</span>追尊莊襄王為太上皇。<span class="style7">【集解】漢高祖尊父曰太上皇，亦放此也。</span>制曰：「朕聞太古有號毋謚，中古有號，死而以行為謚。如此，則子議父，臣議君也，甚無謂，朕弗取焉。自今已來，除謚法。<span class="style7">【集解】謚法，周公所作。</span>朕為始皇帝。後世以計數，<span class="style7">【正義】色主反。</span>二世三世至于萬世，傳之無窮。」</p>
<p id="p28"><a class="gg-link" href="#p28" onclick="return changeColor(this);"></a>始皇推終始五德之傳，<span class="style7">【集解】鄭玄曰：「音亭傳。」【索隱】音張戀反。傳，次也。謂五行之德始終相次也。漢書郊祀志曰：「齊人鄒子之徒論著終始五德之運，始皇采用。」</span>以為周得火德，秦代周德，從所不勝。<span class="style7">【正義】勝，申證反。秦以周為火德。能滅火者水也，故稱從其所不勝於秦。</span>方今水德之始，<span class="style7">【索隱】封禪書曰秦文公獲黑龍，以為水瑞，秦始皇帝因自謂為水德也。</span>改年始，朝賀皆自十月朔。<span class="style7">【正義】周以建子之月為正，秦以建亥之月為正，故其年始用十月而朝賀。</span>衣服旄旌節旗<span class="style7">【正義】旌音精。旄音毛。旗音其。周禮云：「析羽為旌，熊虎為旗。」旌節者，編毛為之，以象竹節，漢書云「蘇武執節在匈奴牧羊，節毛盡落」是也。韋昭云：「節者，山國用人節，澤國用龍節，皆以金為之。道路以旌節，門關用符節，都鄙用管節，皆用竹為之。」</span>皆上黑。<span class="style7">【正義】以水德屬北方，故上黑。</span>數以六為紀，符、法冠皆六寸，而輿六尺，六尺為步，乘六馬。<span class="style7">【集解】張晏曰：「水，北方，黑，終數六，故以六寸為符，六尺為步。」瓚曰：「水數六，故以六為名。」譙周曰：「步以人足為數，非獨秦制然。」【索隱】管子司馬法皆云六尺為步。譙周以為步以人足，非獨秦制。又按：禮記王制曰「古者八尺為步」，今以周尺六尺四寸為步，步之尺數亦不同。</span>更名河曰德水，以為水德之始。剛毅戾深，事皆決於法，刻削毋仁恩和義，然後合五德之數。<span class="style7">【索隱】水主陰，陰刑殺，故急法刻削，以合五德之數。</span>於是急法，久者不赦。</p>
<p id="p29"><a class="gg-link" href="#p29" onclick="return changeColor(this);"></a>丞相綰等言：「諸侯初破，燕、齊、荊地遠，不為<span class="style7">【正義】于偽反。</span>置王，毋以填之。請立諸子，唯上幸許。」始皇下其議於羣臣，羣臣皆以為便。廷尉李斯議曰：「周文武所封子弟同姓甚衆，然後屬疏遠，相攻擊如仇讎，諸侯更相誅伐，周天子弗能禁止。今海內賴陛下神靈一統，皆為郡縣，諸子功臣以公賦稅重賞賜之，甚足易制。天下無異意，<span class="style7">【正義】易音以職反。</span>則安寧之術也。置諸侯不便。」始皇曰：「天下共苦戰鬬不休，以有侯王。賴宗廟，天下初定，又復立國，是樹兵也，而求其寧息，豈不難哉！廷尉議是。」</p>
<p id="p30"><a class="gg-link" href="#p30" onclick="return changeColor(this);"></a>分天下以為三十六郡，<span class="style7">【集解】三十六郡者，三川、河東、南陽、南郡、九江、鄣郡、會稽、潁川、碭郡、泗水、薛郡、東郡、琅邪、齊郡、上谷、漁陽、右北平、遼西、遼東、代郡、鉅鹿、邯鄲、上黨、太原、雲中、九原、鴈門、上郡、隴西、北地、漢中、巴郡、蜀郡、黔中、長沙凡三十五，與內史為三十六郡。【正義】風俗通云：「周制天子方千里，分為百縣，縣有四郡，故左傳云上大夫受縣，下大夫受郡。秦始皇初置三十六郡以監縣也。」</span>郡置守、尉、監。<span class="style7">【集解】漢書百官表曰：「秦郡守掌治其郡；有丞、尉，掌佐守典武職甲卒；監御史掌監郡。」</span>更名民曰「黔首」。<span class="style7">【集解】應劭曰：「黔亦黎，黑也。」</span>大酺。收天下兵，<span class="style7">【集解】應劭曰：「古者以銅為兵。」</span>聚之咸陽，銷以為鍾鐻，<span class="style7">【集解】徐廣曰：「音巨。」</span>金人十二，重各千石，<span class="style7">【索隱】按：二十六年，有長人見于臨洮，故銷兵器，鑄而象之。謝承後漢書「銅人，翁仲，翁仲其名也」。三輔舊事「銅人十二，各重三十四萬斤。漢代在長樂宮門前」。董卓壞其十為錢，餘二猶在。石季龍徙之鄴，苻堅又徙長安而銷之也。【正義】漢書五行志云：「二十六年，有大人長五丈，足履六尺，皆夷狄服，凡十二人，見于臨洮，故銷兵器，鑄而象之。」謝承後漢書云：「銅人，翁仲其名也。」三輔舊事云：「聚天下兵器，鑄銅人十二，各重二十四萬斤。漢世在長樂宮門。」魏志董卓傳云：「椎破銅人十及鍾鐻，以鑄小錢。」關中記云：「董卓壞銅人，餘二枚，徙清門裏。魏明帝欲將詣洛，載到霸城，重不可致。後石季龍徙之鄴，苻堅又徙入長安而銷之。」英雄記云：「昔大人見臨洮而銅人鑄，至董卓而銅人毀也。」</span>置廷宮中。一法度衡石丈尺。車同軌。書同文字。地東至海暨朝鮮，<span class="style7">【正義】暨，其記反。朝音潮。鮮音仙。海謂渤海南至揚、蘇、台等州之東海也。暨，及也。東北朝鮮國。括地志云：「高驪治平壤城，本漢樂浪郡王險城，卽古朝鮮也。」</span>西至臨洮、羌中，<span class="style7">【正義】洮，吐高反。括地志云：「臨洮郡卽今洮州，亦古西羌之地，在京西千五百五十一里羌中。從臨洮西南芳州扶松府以西，並古諸羌地也。」</span>南至北嚮戶，<span class="style7">【集解】吳都賦曰：「開北戶以向日。」劉逵曰：「日南之北戶，猶日北之南戶也。」</span>北據河為塞，並陰山至遼東。<span class="style7">【集解】地理志西河有陰山縣。【正義】塞，先代反。並，白浪反。謂靈、夏、勝等州之北黃河。陰山在朔州北塞外。從河傍陰山，東至遼東，築長城為北界。</span>徙天下豪富於咸陽十二萬戶。諸廟及章臺、上林皆在渭南。秦每破諸侯，寫放其宮室，作之咸陽北阪上，<span class="style7">【集解】徐廣曰：「在長安西北，漢武時別名渭城。」【正義】今咸陽縣北阪上。</span>南臨渭，自雍門<span class="style7">【集解】徐廣曰：「在高陵縣。」【正義】今岐州雍縣東。</span>以東至涇、渭，殿屋複道周閣相屬。<span class="style7">【正義】複音福。屬，之欲反。廟記云：「北至九嵏、甘泉，南至長楊、五柞，東至河，西至汧渭之交，東西八百里，離宮別館相望屬也。木衣綈繡，土被朱紫，宮人不徙。窮年忘歸，猶不能遍也。」</span>所得諸侯美人鍾鼓，以充入之。<span class="style7">【正義】三輔舊事云：「始皇表河以為秦東門，表汧以為秦西門，表中外殿觀百四十五，後宮列女萬餘人，氣上衝于天。」</span></p>
<p id="p31"><a class="gg-link" href="#p31" onclick="return changeColor(this);"></a>二十七年，始皇巡隴西、北地，<span class="style7">【正義】隴西，今隴右；北地，今寧州也。</span>出雞頭山，<span class="style7">【正義】括地志云：「雞頭山在成州上祿縣東北二十里，在京西南九百六十里。酈元云蓋大隴山異名也。後漢書隗囂傳云『王莽塞雞頭』，卽此也。」按：原州平高縣西百里亦有笄頭山，在京西北八百里，黃帝雞山之所。</span>過回中。<span class="style7">【集解】應劭曰：「回中在安定高平。」孟康曰：「回中在北地。」【正義】括地志云：「回中宮在岐州雍縣西四十里。」言始皇欲西巡隴西之北，從咸陽向西北出寧州，西南行至成州，出雞頭山，東還，過岐州回中宮。</span>焉作信宮渭南，已更命信宮為極廟，象天極。<span class="style7">【索隱】為宮廟象天極，故曰極廟。天官書曰「中宮曰天極」是也。</span>自極廟道通酈山，作甘泉前殿。築甬道，<span class="style7">【集解】應劭曰：「築垣牆如街巷。」【正義】築音竹。甬音勇。應劭云：「謂於馳道外築牆，天子於中行，外人不見。」</span>自咸陽屬之。是歲，賜爵一級。治馳道。<span class="style7">【集解】應劭曰：「馳道，天子道也，道若今之中道然。」漢書賈山傳曰：「秦為馳道於天下，東窮燕齊，南極吳楚，江湖之上，濱海之觀畢至。道廣五十步，三丈而樹，厚築其外，隱以金椎，樹以青松。」</span></p>
<p id="p32"><a class="gg-link" href="#p32" onclick="return changeColor(this);"></a>二十八年，始皇東行郡縣，上鄒嶧山。<span class="style7">【集解】韋昭曰：「鄒，魯縣，山在其北。」【正義】上，時掌反。鄒，側留反。嶧音亦。國系云：「邾嶧山亦名鄒山，在兗州鄒縣南三十二里。魯穆公改『邾』作『鄒』，其山遂從『邑』變。山北去黃河三百餘里。」</span>立石，與魯諸儒生議，刻石頌秦德，議封禪望祭山川之事。<span class="style7">【正義】晉太康地記云：「為壇於太山以祭天，示增高也。為墠於梁父以祭地，示增廣也。祭尚玄酒而俎魚。墠皆廣長十二丈。壇高三尺，階三等，而樹石太山之上，高三丈一尺，廣三尺，秦之刻石云。」</span>乃遂上泰山，<span class="style7">【正義】泰山一曰岱宗，東嶽也，在兗州博城縣西北三十里。山海經云：「泰山，其上多玉，其下多石。」郭璞云：「從泰山下至山頭，百四十八里三百步。」道書福地記云：「泰山高四千九百丈二尺，周迴二千里。多芝草玉石，長津甘泉，仙人室。又有地獄六，曰鬼神之府，從西上，下有洞天，周迴三千里，鬼神考讁之府。」</span>立石，封，祠祀。<span class="style7">【集解】服虔曰：「增天之高，歸功於天。」張晏曰：「天高不可及，於泰山上立封禪而祭之，冀近神靈也。」瓚曰：「積土為封。謂負土於泰山上，為壇而祭之。」</span>下，風雨暴至，休於樹下，因封其樹為五大夫。<span class="style7">【正義】封，一作「復」，音福。</span>禪梁父。<span class="style7">【集解】服虔曰：「禪，闡廣土地也。」瓚曰：「古者聖王封泰山，禪亭亭或梁父，皆泰山下小山。除地為墠，祭於梁父。後改『墠』曰『禪』。」【正義】父音甫。在兗州泗水縣北八十里。</span>刻所立石，其辭曰：<span class="style7">【索隱】其詞每三句為韻，凡十二韻。下之罘、碣石、會稽三銘皆然。</span></p>
<p id="p33"><a class="gg-link" href="#p33" onclick="return changeColor(this);"></a>　　皇帝臨位，作制明法，臣下脩飭。<span class="style7">【正義】飭音勅。</span>廿有六年，初并天下，罔不賔服。親巡遠方黎民，登茲泰山，周覽東極。從臣思迹，<span class="style7">【正義】從，財用反。</span>本原事業，祗誦功德。<span class="style7">【正義】祗音脂。</span>治道運行，諸產得宜，皆有法式。大義休明，垂于後世，順承勿革。皇帝躬聖，旣平天下，不懈於治。夙興夜寐，建設長利，<span class="style7">【正義】長，直良反。</span>專隆教誨。訓經宣達，遠近畢理，咸承聖志。貴賤分明，男女禮順，慎遵職事。昭隔內外，<span class="style7">【集解】徐廣曰：「隔，一作『融』。」</span>靡不清淨，施于後嗣。化及無窮，遵奉遺詔，永承重戒。</p>
<p id="p34"><a class="gg-link" href="#p34" onclick="return changeColor(this);"></a>於是乃並勃海以東，<span class="style7">【正義】並，白浪反。勃作「渤」，蒲忽反。</span>過黃、腄，<span class="style7">【集解】地理志東萊有黃縣、腄縣。【正義】腄，逐瑞反。字或作「陲」。括地志云：「黃縣故城在萊州黃縣東南二十五里，古萊子國也。牟平縣城在黃縣南百三十里。十三州志云牟平縣古腄縣也。」</span>窮成山，登之罘，<span class="style7">【集解】地理志之罘山在腄縣。【正義】罘音浮。括地志云：「在萊州文登縣東北百八十里。成山在文登縣西北百九十里。」窮猶登極也。封禪書云：「八神，五曰陽主；祠之罘；七曰日主，祠成山，成山斗入海。」又云：「之罘山在海中。文登縣，古腄縣也。」</span>立石頌秦德焉而去。南登琅邪，<span class="style7">【集解】今兗州東沂州、密州，卽古琅邪也。</span>大樂之，留三月。乃徙黔首三萬戶琅邪臺下，<span class="style7">【集解】地理志越王句踐嘗治琅邪縣，起臺館。【索隱】山海經琅邪臺在渤海閒。蓋海畔有山，形如臺，在琅邪，故曰琅邪臺。【正義】括地志云：「密州諸城縣東南百七十里有琅邪臺，越王句踐觀臺也。臺西北十里有琅邪故城。吳越春秋云：『越王句踐二十五年，徙都琅邪，立觀臺以望東海，遂號令秦、晉、齊、楚，以尊輔周室，歃血盟。』卽句踐起臺處。」括地志云：「琅邪山在密州諸城縣東南百四十里。始皇立層臺於山上，謂之琅邪臺，孤立衆山之上。秦王樂之，留三月，立石山上，頌秦德也。」</span>復十二歲。<span class="style7">【正義】復音福。復三萬戶徙臺下者。</span>作琅邪臺，<span class="style7">【正義】今琅邪臺。</span>立石刻，頌秦德，明德意。曰：<span class="style7">【索隱】二句為韻。</span></p>
<p id="p35"><a class="gg-link" href="#p35" onclick="return changeColor(this);"></a>　　維廿六年，皇帝作始。端平法度，萬物之紀。以明人事，合同父子。聖智仁義，顯白道理。東撫東土，以省卒士。<span class="style7">【正義】省，山井反。卒，子忽反。</span>事已大畢，乃臨于海。皇帝之功，勸勞本事。上農除末，黔首是富。普天之下，摶心揖志。<span class="style7">【索隱】摶，古「專」字。左傳云：「如琴瑟之摶壹。」揖音集。</span>器械一量，<span class="style7">【正義】內成曰器，甲冑兜鍪之屬。外成曰械，戈矛弓戟之屬。壹量者，同度量也。</span>同書文字。日月所照，舟輿所載。皆終其命，莫不得意。應時動事，是維皇帝。匡飭異俗，陵水經地。<span class="style7">【正義】陵作「凌」，猶歷也。經，界也。</span>憂恤黔首，朝夕不懈。除疑定法，咸知所辟。<span class="style7">【正義】音避。</span>方伯分職，諸治經易。<span class="style7">【正義】易音以豉反。言方伯分職治，所理常在平易。</span>舉錯必當，莫不如畫。<span class="style7">【正義】畫音戶卦反。謂政理齊整，分明若畫，無邪惡。</span>皇帝之明，臨察四方。尊卑貴賤，不踰次行。<span class="style7">【正義】音胡郎反。</span>姦邪不容，皆務貞良。細大盡力，莫敢怠荒。遠邇辟隱，<span class="style7">【正義】辟，匹亦反。</span>專務肅莊。端直敦忠，事業有常。皇帝之德，存定四極。誅亂除害，興利致福。節事以時，諸產繁殖。黔首安寧，不用兵革。<span class="style7">【正義】協韻音棘。</span>六親相保，終無宼賊。驩欣奉教，盡知法式。六合之內，皇帝之土。西涉流沙，<span class="style7">【正義】解見夏紀。</span>南盡北戶。東有東海，北過大夏。<span class="style7">【索隱】協韻音戶。下「無不臣者」音渚。「澤及牛馬」音姥。【正義】杜預云：「大夏，太原晉陽縣。」按：在今并州，「遷實沈於大夏，主參」，卽此也。</span>人迹所至，無不臣者。功蓋五帝，澤及牛馬。莫不受德，各安其宇。</p>
<p id="p36"><a class="gg-link" href="#p36" onclick="return changeColor(this);"></a>維秦王兼有天下，立名為皇帝，乃撫東土，至于琅邪。列侯<span class="style7">【集解】張晏曰：「列侯者，見序列。」</span>武城侯王離、列侯通武侯王賁、倫侯<span class="style7">【索隱】爵卑於列侯，無封邑者。倫，類也，亦列侯之類。</span>建成侯趙亥、倫侯昌武侯成、倫侯武信侯馮毋擇、丞相隗林、<span class="style7">【索隱】隗姓，林名。有本作「狀」者，非。顏之推云：「隋開皇初，京師穿地得鑄秤權，有銘，云始皇時量器，丞相隗狀、王綰二人列名，其作『狀』貌之字，時令校寫，親所按驗。」王劭亦云然。斯遠古之證也。【正義】隗音五罪反。</span>丞相王綰、卿李斯、卿王戊、五大夫趙嬰、五大夫楊樛<span class="style7">【正義】音居虬反。</span>從，與<span class="style7">【正義】上才用反。下音預。言王離以下十人從始皇，咸與始皇議功德於海上，立石於琅邪臺下，十人名字並刻頌。</span>議於海上。<span class="style7">【正義】此頌前後序兩句為韻，此三句為韻。</span>曰：「古之帝者，地不過千里，<span class="style7">]【正義】過音戈。千里謂王畿。</span>諸侯各守其封域，或朝或否，相侵暴亂，殘伐不止，猶刻金石，以自為紀。古之五帝三王，知教不同，法度不明，假威鬼神，<span class="style7">【正義】言五帝、三王假借鬼神之威，以欺服遠方之民，若萇弘之比也。</span>以欺遠方，實不稱名，<span class="style7">【正義】稱，尺證反。</span>故不久長。其身未歿，諸侯倍叛，法令不行。今皇帝并一海內，以為郡縣，天下和平。昭明宗廟，體道行德，尊號大成。羣臣相與誦皇帝功德，刻于金石，以為表經。」</p>
<p id="p37"><a class="gg-link" href="#p37" onclick="return changeColor(this);"></a>旣已，齊人徐巿等上書，言海中有三神山，名曰蓬萊、方丈、瀛洲，<span class="style7">【正義】漢書郊祀志云：「此三神山者，其傳在渤海中，去人不遠，蓋曾有至者，諸仙人及不死之藥皆在焉。其物禽獸盡白，而黃金白銀為宮闕。未至，望之如雲；及至，三神山乃居水下；臨之，患且至，風輒引船而去，終莫能至云。世主莫不甘心焉。」</span>僊人居之。請得齋戒，與童男女求之。於是遣徐巿發童男女數千人，入海求僊人。<span class="style7">【正義】括地志云：「亶洲在東海中，秦始皇使徐福將童男女入海求仙人，止在此州，共數萬家。至今洲上人有至會稽市易者。吳人外國圖云亶洲去琅邪萬里。」</span>始皇還，過彭城，<span class="style7">【正義】彭城，徐州所理縣也。州東外城，古之彭國也。搜神記云陸終弟三子曰籛鏗，封於彭，為商伯。外傳云殷末，滅彭祖氏。</span>齋戒禱祠，欲出周鼎泗水。使千人沒水求之，弗得。乃西南渡淮水，之衡山、<span class="style7">【正義】括地志云：「衡山，一名岣嶁山，在衡州湘潭縣西四十一里。」岣音苟。嶁音樓。</span>南郡。<span class="style7">【正義】今荊州也。言欲向衡山，卽西北過南郡，入武關至咸陽。</span>浮江，至湘山祠。<span class="style7">【正義】括地志云：「黃陵廟在岳州湘陰縣北五十七里，舜二妃之神。二妃冢在湘陰北一百六十里青草山上。盛弘之荊州記云青草湖南有青草山，湖因山名焉。列女傳云舜陟方，死於蒼梧。二妃死於江湘之閒，因葬焉。」按：湘山者，乃青草山。山近湘水，廟在山南，故言湘山祠。</span>逢大風，幾不得渡。上問博士曰：「湘君何神？」博士對曰：「聞之，堯女，舜之妻，而葬此。」<span class="style7">【索隱】列女傳亦以湘君為堯女。按：楚詞九歌有湘君、湘夫人。夫人是堯女，則湘君當是舜。今此文以湘君為堯女，是總而言之。</span>於是始皇大怒，使刑徒三千人皆伐湘山樹，赭其山。<span class="style7">【正義】赭音者。</span>上自南郡由武關歸。<span class="style7">【集解】應劭曰：「武關，秦南關，通南陽。」文穎曰：「武關在析西百七十里弘農界。」【正義】括地志云：「故武關在商州商洛縣東九十里，春秋時少習也。杜預云少習。商縣武關也。」</span></p>
<p id="p38"><a class="gg-link" href="#p38" onclick="return changeColor(this);"></a>二十九年，始皇東游。至陽武博狼沙中，<span class="style7">【集解】地理志河南陽武縣有博狼沙。【正義】狼音浪。</span>為盜所驚。求弗得，乃令天下大索十日。登之罘，刻石。其辭曰：<span class="style7">【索隱】三句為韻，凡十二韻。</span></p>
<p id="p39"><a class="gg-link" href="#p39" onclick="return changeColor(this);"></a>　　維廿九年，時在中春，<span class="style7">【正義】中音仲。古者帝王巡狩，常以中月。</span>陽和方起。皇帝東游，巡登之罘，臨照于海。從臣嘉觀，<span class="style7">【正義】從，才用反。觀音琯。</span>原念休烈，追誦本始。大聖作治，建定法度，顯箸綱紀。外教諸侯，光施文惠，明以義理。六國回辟，<span class="style7">【正義】必亦反。</span>貪戾無厭，<span class="style7">【正義】於廉反。</span>虐殺不已。皇帝哀衆，遂發討師，奮揚武德。義誅信行，威燀旁達，<span class="style7">【集解】徐廣曰：「燀，充善反。」</span>莫不賔服。烹滅彊暴，振救黔首，周定四極。普施明法，經緯天下，永為儀則。大矣哉！宇縣之中，<span class="style7">【集解】宇，宇宙。縣，赤縣。</span>承順聖意。<span class="style7">【索隱】協韻音憶。</span>羣臣誦功，請刻于石，表垂于常式。</p>
<p id="p40"><a class="gg-link" href="#p40" onclick="return changeColor(this);"></a>其東觀曰：</p>
<p id="p41"><a class="gg-link" href="#p41" onclick="return changeColor(this);"></a>　　維廿九年，皇帝春游，覽省遠方。逮于海隅，遂登之罘，昭臨朝陽。觀望廣麗，從臣咸念，原道至明。聖法初興，清理疆內，外誅暴彊。武威旁暢，振動四極，禽滅六王。闡并天下，葘害絕息，永偃戎兵。皇帝明德，經理宇內，視聽不怠。<span class="style7">【索隱】怠，協旗、疑韻，音銅綦反。故國語范蠡曰「得時不怠，時不再來」，亦以怠與（臺）〔來〕為韻。</span>作立大義，昭設備器，咸有章旗。職臣遵分，各知所行，事無嫌疑。黔首改化，遠邇同度，臨古絕尤。常職旣定，後嗣循業，長承聖治。羣臣嘉德，祗誦聖烈，請刻之罘。</p>
<p id="p42"><a class="gg-link" href="#p42" onclick="return changeColor(this);"></a>旋，遂之琅邪，道上黨入。<span class="style7">【索隱】道猶從也。</span></p>
<p id="p43"><a class="gg-link" href="#p43" onclick="return changeColor(this);"></a>三十年，無事。</p>
<p id="p44"><a class="gg-link" href="#p44" onclick="return changeColor(this);"></a>三十一年<span class="style7">【集解】徐廣曰：「使黔首自實田也。」</span>十二月，更名臘曰「嘉平」。<span class="style7">【集解】太原真人茅盈內紀曰：「始皇三十一年九月庚子，盈曾祖父濛，乃於華山之中，乘雲駕龍，白日升天。先是其邑謠歌曰『神仙得者茅初成，駕龍上升入泰清，時下玄洲戲赤城，繼世而往在我盈，帝若學之臘嘉平』。始皇聞謠歌而問其故，父老具對此仙人之謠歌，勸帝求長生之術。於是始皇欣然，乃有尋仙之志，因改臘曰『嘉平』。」【索隱】廣雅曰：「夏曰『清祀』，殷曰『嘉平』，周曰『大蜡』，亦曰『臘』，秦更曰『嘉平』。」蓋應歌謠之詞而改從殷號也。道書茅濛字初成，今此云「茅濛初成」者為神仙之道，其意失也。蓋由裴氏所引不明，或後人增益「濛」字，遂令七言之詞有衍爾。</span>賜黔首里六石米，二羊。始皇為微行咸陽，<span class="style7">【集解】張晏曰：「若微賤之所為，故曰微行也。」</span>與武士四人俱，夜出逢盜蘭池，<span class="style7">【集解】地理志渭城縣有蘭池宮。【正義】括地志云：「蘭池陂卽古之蘭池，在咸陽縣界。秦記云『始皇都長安，引渭水為池，築為蓬、瀛，刻石為鯨，長二百丈』。逢盜之處也。」</span>見窘，武士擊殺盜，關中大索二十日。米石千六百。</p>
<p id="p45"><a class="gg-link" href="#p45" onclick="return changeColor(this);"></a>三十二年，始皇之碣石，使燕人盧生求羨門、<span class="style7">【集解】韋昭曰：「古仙人。」</span>高誓。<span class="style7">【正義】亦古仙人。</span>刻碣石門。<span class="style7">【集解】徐廣曰：「一作『盟』。」</span>壞城郭，決通隄防。其辭曰：<span class="style7">【正義】此一頌三句為韻。</span>「遂興師旅，誅戮無道，為逆滅息。武殄暴逆，文復無罪，<span class="style7">【集解】徐廣曰：「復，一作『優』。」【正義】復音福。言秦以武力能殄息暴逆，以文訓道令無罪失，故復除之。</span>庶心咸服。惠論功勞，賞及牛馬，恩肥土域。皇帝奮威，德并諸侯，初一泰平。墮壞城郭，<span class="style7">【正義】墮音許規反。壞音怪。墮，毀也。壞，坼也。言始皇毀坼關東諸侯舊城郭也。夫自頹曰壞，音戶怪反。</span>決通川防，夷去險阻。地勢旣定，黎庶無繇，<span class="style7">【正義】音遙。</span>天下咸撫。男樂其疇，女修其業，事各有序。惠被諸產，久並來田，<span class="style7">【集解】徐廣曰：「久，一作『分』。」</span>莫不安所。羣臣誦烈，請刻此石，垂著儀矩。」因使韓終、侯公、石生求仙人不死之藥。始皇巡北邊，從上郡入。燕人盧生使<span class="style7">【正義】音所吏反。</span>入海還，以鬼神事，因奏錄圖書，曰「亡秦者胡也」。<span class="style7">【集解】鄭玄曰：「胡，胡亥，秦二世名也。秦見圖書，不知此為人名，反備北胡。」</span>始皇乃使將軍蒙恬發兵三十萬人北擊胡，略取河南地。<span class="style7">【正義】今靈、夏、勝等州，秦略取之。</span></p>
<p id="p46"><a class="gg-link" href="#p46" onclick="return changeColor(this);"></a>三十三年，發諸嘗逋亡人、贅壻、<span class="style7">【集解】瓚曰：「贅，謂居窮有子，使就其婦家為贅壻。」</span>賈人略取陸梁地，<span class="style7">【索隱】謂南方之人，其性陸梁，故曰陸梁。【正義】嶺南人多處山陸，其性強梁，故曰陸梁。</span>為桂林、<span class="style7">【集解】韋昭曰：「今鬱林是也。」</span>象郡、<span class="style7">【集解】韋昭曰：「今日南。」</span>南海，<span class="style7">【正義】卽廣州南海縣。</span>以適遣戍。<span class="style7">【集解】徐廣曰：「五十萬人守五嶺。」【正義】適音直革反。戍，守也。廣州記云：「五嶺者，大庾、始安、臨賀、揭楊、桂陽。」輿地志云：「一曰臺嶺，亦名塞上，今名大庾；二曰騎田；三曰都龐；四曰萌諸；五曰越嶺。」</span>西北斥逐匈奴。自榆中<span class="style7">【集解】徐廣曰：「在金城」</span>並河以東，<span class="style7">【集解】服虔曰：「並音傍。傍，依也。」</span>屬之陰山，<span class="style7">【集解】徐廣曰：「在五原北。」【正義】屬，之欲反。按：五原，今勝州也。</span>以為<span class="style10">（三）</span>〔四〕十四縣，城河上為塞。又使蒙恬渡河取高闕、<span class="style7">【正義】高闕，山名，在五原北。兩山相對若闕，甚高，故言高闕。</span><span class="style10">（陶）</span>〔陽〕山、北假中，<span class="style7">【集解】晉灼曰：「王莽傳云『五原北假，膏壤殖穀』。北假，地名也。」【索隱】高闕，山名；北假，地名。近五原。【正義】酈元注水經云：「黃河逕河目縣故城西，縣在北假中。」北假，地名也。按：河目縣屬勝州，今名河北。漢書地理志云屬五原郡。</span>築亭障㠯逐戎人。徙謫，實之初縣。<span class="style7">【索隱】徙有罪而謫之，以實初縣，卽上「自榆中屬陰山，以為三十四縣」是也。故漢七科謫亦因於秦。</span>禁不得祠。明星出西方。<span class="style7">【集解】徐廣曰：「皇甫謐云彗星見。」</span></p>
<p id="p47"><a class="gg-link" href="#p47" onclick="return changeColor(this);"></a>三十四年，適治獄吏不直者，築長城及南越地。<span class="style7">【正義】謂戍五嶺，是南方越地。</span>始皇置酒咸陽宮，博士七十人前為壽。僕射<span class="style7">【集解】漢書百官表曰：「僕射，秦官。古者重武，官有主射以督課之。」應劭曰：「僕，主也。」【正義】射音夜。</span>周青臣進頌曰：「他時秦地不過千里，賴陛下神靈明聖，平定海內，放逐蠻夷，日月所照，莫不賔服。以諸侯為郡縣，人人自安樂，無戰爭之患，傳之萬世。自上古不及陛下威德。」始皇悅。博士齊人淳于越進曰：「臣聞殷周之王千餘歲，封子弟功臣，自為枝輔。今陛下有海內，而子弟為匹夫，卒有田常、六卿之臣，無輔拂，<span class="style7">【正義】蒲筆反。</span>何以相救哉？事不師古而能長久者，非所聞也。今青臣又面諛以重陛下之過，非忠臣。」始皇下其議。丞相李斯曰：「五帝不相復，三代不相襲，各以治，非其相反，時變異也。今陛下創大業，建萬世之功，固非愚儒所知。且越言乃三代之事，何足法也？異時諸侯並爭，厚招游學。今天下已定，法令出一，百姓當家則力農工，士則學習法令辟禁。<span class="style7">【正義】令，力性反。辟音避。</span>今諸生不師今而學古，以非當世，惑亂黔首。丞相臣斯昧死言：古者天下散亂，莫之能一，是以諸侯並作，語皆道古以害今，飾虛言以亂實，人善其所私學，<span class="style7">【集解】徐廣曰：「私，一作『知』。」</span>以非上之所建立。今皇帝并有天下，別黑白而定一尊。私學而相與非法教，人聞令下，則各以其學議之，入則心非，出則巷議，夸主以為名，<span class="style7">【正義】夸，口瓜反。</span>異取以為高，率羣下以造謗。如此弗禁，則主勢降乎上，黨與成乎下。禁之便。臣請史官非秦記皆燒之。非博士官所職，天下敢有藏詩、書、百家語者，悉詣守、尉雜燒之。有敢偶語詩書者弃市。<span class="style7">【集解】應劭曰：「禁民聚語，畏其謗己。」【正義】偶，對也。</span>以古非今者族。吏見知不舉者與同罪。令下三十日不燒，黥為城旦。<span class="style7">【集解】如淳曰：「律說『論決為髡鉗，輸邊築長城，晝日伺寇虜，夜暮築長城』。城旦，四歲刑。」</span>所不去者，醫藥卜筮種樹之書。若欲有學法令，<span class="style7">【集解】徐廣曰：「一無『法令』二字。」</span>以吏為師。」制曰：「可。」</p>
<p id="p48"><a class="gg-link" href="#p48" onclick="return changeColor(this);"></a>三十五年，除道，道九原<span class="style7">【集解】地理志五原郡有九原縣。</span>抵雲陽，<span class="style7">【集解】徐廣曰：「表云道九原，通甘泉。」</span>塹山堙谷，直通之。於是始皇以為咸陽人多，先王之宮廷小，吾聞周文王都豐，武王都鎬，豐鎬之閒，帝王之都也。乃營作朝宮渭南上林苑中。先作前殿阿房，<span class="style7">【正義】房，白郎反。括地志云：「秦阿房宮亦曰阿城，在雍州長安縣西北一十四里。」按：宮在上林苑中，雍州郭城西南面，卽阿房宮城東面也。顏師古云「阿，近也。以其去咸陽近，且號阿房」。</span>東西五百步，南北五十丈，上可以坐萬人，下可以建五丈旗。<span class="style7">【索隱】此以其形名宮也，言其宮四阿旁廣也，故云下可建五丈之旗也。阿房，後為宮名。【正義】三輔舊事云：「阿房宮東西三里，南北五百步，庭中可受萬人。又鑄銅人十二於宮前。阿房宮以慈石為門，阿房宮之北闕門也。」</span>周馳為閣道，自殿下直抵南山。表南山之顛以為闕。為復道，自阿房渡渭，屬之咸陽，以象天極閣道絕漢抵營室也。<span class="style7">【索隱】謂為複道，渡渭屬咸陽，象天文閣道絕漢抵營室也。常考天官書曰「天極紫宮後十七星絕漢抵營室，曰閣道」。</span>阿房宮未成；成，欲更擇令名名之。作宮阿房，故天下謂之阿房宮。隱宮<span class="style7">【正義】餘刑見於市朝。宮刑，一百日隱於蔭室養之乃可，故曰隱宮，下蠶室是。</span>徒刑者七十餘萬人，乃分作阿房宮，或作麗山。發北山石椁，乃寫蜀、荊地材皆至。關中計宮三百，關外四百餘。於是立石東海上朐界中，以為秦東門。因徙三萬家麗邑，<span class="style7">【正義】麗音離。</span>五萬家雲陽，皆復不事十歲。</p>
<p id="p49"><a class="gg-link" href="#p49" onclick="return changeColor(this);"></a>盧生說始皇曰：「臣等求芝奇藥仙者常弗遇，類物有害之者。方中，人主時為微行以辟惡鬼，惡鬼辟，真人至。人主所居而人臣知之，則害於神。真人者，入水不濡，入火不爇，<span class="style7">【正義】而說反。</span>陵雲氣，與天地久長。今上治天下，未能恬倓。願上所居宮毋令人知，然后不死之藥殆可得也。」於是始皇曰：「吾慕真人，自謂『真人』，不稱『朕』。」乃令咸陽之旁二百里內宮觀二百七十復道甬道相連，帷帳鍾鼓美人充之，各案署不移徙。行所幸，有言其處者，罪死。始皇帝幸梁山宮，<span class="style7">【集解】徐廣曰：「在好畤。」【正義】括地志云：「俗名望宮山，在雍州好畤縣西十二里，北去梁山九里。秦始皇（起）〔紀〕『從山上見丞相車騎衆，弗善』，卽此山也。」</span>從山上見丞相車騎衆，弗善也。中人或告丞相，丞相後損車騎。始皇怒曰：「此中人泄吾語。」案問莫服。當是時，詔捕諸時在旁者，皆殺之。自是後莫知行之所在。聽事，羣臣受決事，悉於咸陽宮。</p>
<p id="p50"><a class="gg-link" href="#p50" onclick="return changeColor(this);"></a>侯生<span class="style7">【集解】說苑曰：「韓客侯生也。」</span>盧生相與謀曰：「始皇為人，天性剛戾自用，起諸侯，并天下，意得欲從，以為自古莫及己。專任獄吏，獄吏得親幸。博士雖七十人，特備員弗用。丞相諸大臣皆受成事，倚辨於上。上樂以刑殺為威，<span class="style7">【正義】樂，五孝反。</span>天下畏罪持祿，莫敢盡忠。上不聞過而日驕，下懾伏謾欺以取容。秦法，不得兼方<span class="style7">【集解】徐廣曰：「一云『并力』。」【正義】言秦施法不得兼方者，令民之有方伎不得兼兩齊，試不驗，輒賜死。言法酷。</span>不驗，輒死。然候星氣者至三百人，皆良士，畏忌諱諛，不敢端言其過。天下之事無小大皆決於上，上至以衡石量書，<span class="style7">【集解】石百二十斤。【正義】衡，秤衡也。言表牋奏請，秤取一石，日夜有程期，不滿不休息。</span>日夜有呈，不中呈<span class="style7">【正義】中，竹仲反。</span>不得休息。貪於權勢至如此，未可為求仙藥。」於是乃亡去。始皇聞亡，乃大怒曰：「吾前收天下書不中用者盡去之。悉召文學方術士甚衆，欲以興太平，方士欲練以求奇藥。<span class="style7">【集解】徐廣曰：「一云『欲以練求』。」</span>今聞韓衆<span class="style7">【正義】音終。</span>去不報，徐巿等費以巨萬計，終不得藥，徒姦利相告日聞。<span class="style7">【集解】徐廣曰：「一作『閒』。」</span>盧生等吾尊賜之甚厚，今乃誹謗我，以重吾不德也。諸生在咸陽者，吾使人廉問，或為訞言以亂黔首。」於是使御史悉案問諸生，諸生傳相告引，乃自除。犯禁者四百六十餘人，皆阬之咸陽，使天下知之，以懲後。益發謫徙邊。<span class="style7">【集解】徐廣曰：「表云徙於北河、榆中，耐徙三處。拜爵一級。」</span>始皇長子扶蘇諫曰：「天下初定，遠方黔首未集，諸生皆誦法孔子，今上皆重法繩之，臣恐天下不安。唯上察之。」始皇怒，使扶蘇北監蒙恬於上郡。<span class="style7">【正義】括地志云：「上郡故城在綏州上縣東南五十里，秦之上郡城也。」</span></p>
<p id="p51"><a class="gg-link" href="#p51" onclick="return changeColor(this);"></a>三十六年，熒惑守心。有墜星下東郡，至地為石，<span class="style7">【集解】徐廣曰：「表云石晝隕。」</span>黔首或刻其石曰「始皇帝死而地分」。始皇聞之，遣御史逐問，莫服，盡取石旁居人誅之，因燔銷其石。始皇不樂，使博士為仙真人詩，及行所游天下，傳令<span class="style7">【正義】傳，逐戀反。令，力呈反。</span>樂人謌弦之。秋，使者從關東夜過華陰平舒道，<span class="style7">【正義】括地志云：「平舒故城在華州華陰縣西北六里。水經注云『渭水又東經平舒北，城枕渭濵，半破淪水，南面通衢。昔秦之將亡也，江神送璧於華陰平舒道，卽其處也』。」</span>有人持璧遮使者曰：「為吾遺滈池君。」<span class="style7">【集解】服虔曰：「水神也。」張晏曰：「武王居鎬，鎬池君則武王也。武王伐商，故神云始皇荒淫若紂矣，今亦可伐也。」孟康曰：「長安西南有滈池。」【索隱】按：服虔云水神，是也。江神以璧遺滈池之神，告始皇之將終也。且秦水德王，故其君將亡，水神先自相告也。【正義】遺，庾季反。滈，湖老反。括地志云：「滈水源出雍州長安縣西北滈池。酈元注水經云『滈水承滈池，北流入渭』。今按：滈池水流入來通渠，蓋酈元誤矣。」張晏云：「武王居滈，滈池君則武王也。伐商，故神云始皇荒淫若紂矣，今武王可伐矣。」</span>因言曰：「今年祖龍死。」<span class="style7">【集解】蘇林曰：「祖，始也。龍，人君象。謂始皇也。」服虔曰：「龍，人之先象也，言王亦人之先也。」應劭曰：「祖，人之先。龍，君之象。」</span>使者問其故，因忽不見，置其璧去。使者奉璧具以聞。始皇默然良久，曰：「山鬼固不過知一歲事也。」退言曰：「祖龍者，人之先也。」使御府視璧，乃二十八年行渡江所沈璧也。於是始皇卜之，卦得游徙吉。遷北河榆中三萬家。<span class="style7">【正義】謂北河勝州也。榆中卽今勝州榆林縣也。言徙三萬家以應卜卦游徙吉也。</span>拜爵一級。</p>
<p id="p52"><a class="gg-link" href="#p52" onclick="return changeColor(this);"></a>三十七年十月癸丑，始皇出游。左丞相斯從，右丞相去疾守。少子胡亥愛慕請從，上許之。十一月，行至雲夢，望祀虞舜於九疑山。<span class="style7">【正義】括地志云：「九疑山在永州唐興縣東南一百里。皇覽冢墓記云舜冢在零陵郡營浦縣九疑山。」言始皇至雲夢，望祭虞舜於九疑山也。</span>浮江下，觀籍柯，渡海渚。<span class="style7">【正義】括地志云：「舒州同安縣東。」按：舒州在江中，疑「海」字誤，卽此州也。</span>過丹陽，<span class="style7">【正義】括地志云：「丹陽郡故在潤州江寧縣東南五里，秦兼并天下，以為鄣郡也。」</span>至錢唐。<span class="style7">【正義】錢唐，今杭州縣。</span>臨浙江，<span class="style7">【集解】晉灼曰：「其流東至會稽山陰而西折，故稱浙。音折。」</span>水波惡，乃西百二十里從狹中渡。<span class="style7">【集解】徐廣曰：「蓋在餘杭也。顧夷曰『餘杭者，秦始皇至會稽經此，立為縣』。」</span>上會稽，祭大禹，<span class="style7">【正義】上音上掌反。越州會稽山上有夏禹穴及廟。</span>望于南海，而立石刻<span class="style7">【索隱】望于南海而刻石。三句為韻，凡二十四韻。</span>頌秦德。其文曰：<span class="style7">【正義】此二頌三句為韻。其碑見在會稽山上。其文及書皆李斯，其字四寸，畫如小指，圓鐫。今文字整頓，是小篆字。</span></p>
<p id="p53"><a class="gg-link" href="#p53" onclick="return changeColor(this);"></a>　　皇帝休烈，平一宇內，德惠脩長。<span class="style7">【索隱】脩亦長也，重文耳。王劭按張徽所錄會稽南山秦始皇碑文，「脩」作「攸」。</span>卅有七年，親巡天下，周覽遠方。遂登會稽，宣省習俗，黔首齋莊。羣臣誦功，本原事迹，追首高明。<span class="style7">【索隱】今檢會稽刻石文「首」字作「道」，雅符人情也。</span>秦聖臨國，始定刑名，顯陳舊章。<span class="style7">【正義】作「彰」，音章。碑文作「畫璋」也。</span>初平法式，審別職任，以立恒常。六王專倍，貪戾慠猛，率衆自彊。<span class="style7">【正義】碑文作「率衆邦彊」。</span>暴虐恣行，<span class="style7">【正義】寒彭反。</span>負力而驕，數動甲兵。<span class="style7">【正義】數音朔。</span>陰通閒使，<span class="style7">【正義】閒，紀莧反，又如字。使，所吏反。</span>以事合從，<span class="style7">【正義】合音閤。從，子容反。</span>行為辟方。<span class="style7">【正義】行，下孟反。辟，匹亦反。</span>內飾詐謀，<span class="style7">【索隱】刻石文作「謀詐」。</span>外來侵邊，遂起禍殃。義威誅之，殄熄<span class="style7">【集解】徐廣曰：「音息。」</span>暴悖，<span class="style7">【正義】殄，田典反。暴，白報反。悖音背。</span>亂賊滅亡。聖德廣密，六合之中，被澤無疆。皇帝并宇，兼聽萬事，遠近畢清。運理羣物，考驗事實，各載其名。貴賤並通，善否陳前，靡有隱情。飾省宣義，<span class="style7">【集解】徐廣曰：「省，一作『非』。」【正義】飾音式。省，山景反。飾謂文飾也。省，過也。</span>有子而嫁，<span class="style7">【正義】謂夫死有子，弃之而嫁。</span>倍死不貞。防隔內外，禁止淫泆，男女絜誠。夫為寄豭，<span class="style7">【索隱】豭，牡豬也。言夫淫他室，若寄豭之豬也。豭音加。</span>殺之無罪，男秉義程。妻為逃嫁，<span class="style7">【正義】謂弃夫而逃嫁於人。</span>子不得母，<span class="style7">【正義】言妻弃夫逃嫁，子乃失母。</span>咸化廉清。大治濯俗，天下承風，蒙被休經。皆遵度軌，和安敦勉，莫不順令。<span class="style7">【正義】力呈反。</span>黔首脩潔，人樂同則，<span class="style7">【正義】樂音岳。</span>嘉保太平。後敬奉法，常治無極，輿舟不傾。從臣誦烈，<span class="style7">【正義】從音才用反。烈，美也。所隨巡從諸臣，咸誦美，請刻此石。</span>請刻此石，光垂休銘。</p>
<p id="p54"><a class="gg-link" href="#p54" onclick="return changeColor(this);"></a>還過吳，從江乘渡。<span class="style7">【集解】地理志丹陽有江乘縣。【索隱】地埋志丹陽有江乘縣。【正義】乘音時升反。江乘故縣在潤州句容縣北六十里，本秦舊縣也。渡謂濟渡也。</span>並海上，北至琅邪。方士徐巿等入海求神藥，數歲不得，費多，恐譴，乃詐曰：「蓬萊藥可得，然常為大鮫魚所苦，<span class="style7">【正義】鮫音交。苦音苦故反。</span>故不得至，願請善射與俱，見則以連弩射之。」始皇夢與海神戰，如人狀。問占夢，博士曰：「水神不可見，以大魚蛟龍為候。今上禱祠備謹，而有此惡神，當除去，而善神可致。」乃令入海者齎捕巨魚具，而自以連弩候大魚出射之。自琅邪北至榮成山，<span class="style7">【正義】卽成山也，在萊州。</span>弗見。至之罘，見巨魚，射殺一魚。遂並海西。</p>
<p id="p55"><a class="gg-link" href="#p55" onclick="return changeColor(this);"></a>至平原津而病。<span class="style7">【集解】徐廣曰：「渡河而西。」【正義】今德州平原縣南六十里有張公故城，城東有水津焉，後名張公渡，恐此平原郡古津也。漢書公孫弘平津侯，亦近此。蓋平津卽此津，始皇渡此津而疾。</span>始皇惡言死，羣臣莫敢言死事。上病益甚，乃為璽書賜公子扶蘇曰：「與喪會咸陽而葬。」書已封，在中車府令<span class="style7">【集解】伏儼曰：「主乘輿路車。」</span>趙高行符璽事所，未授使者。七月丙寅，始皇崩於沙丘平臺。<span class="style7">【集解】徐廣曰：「年五十。沙丘去長安二千餘里。趙有沙丘宮，在鉅鹿，武靈王之死處。」【正義】括地志云：「沙丘臺在邢州平鄉縣東北二十里。又云平鄉縣東北四十里。」按：始皇崩在沙丘之宮，平臺之中。邢州去京一千六百五十里。</span>丞相斯為上崩在外，<span class="style7">【正義】為，于偽反。</span>恐諸公子及天下有變，乃祕之，不發喪。棺載轀涼車中，<span class="style7">【正義】棺音館。又古患反。</span>故幸宦者參乘，所至上食。百官奏事如故，宦者輒從轀涼車中可其奏事。獨子胡亥、趙高及所幸宦者五六人知上死。趙高故嘗教胡亥書及獄律令法事，胡亥私幸之。高乃與公子胡亥、丞相斯陰謀破去<span class="style7">【正義】去，丘呂反。</span>始皇所封書賜公子扶蘇者，而更詐為丞相斯受始皇遺詔沙丘，立子胡亥為太子。更為書賜公子扶蘇、蒙恬，數以罪，<span class="style7">【正義】數音色具反。</span><span class="style10">（其）</span>賜死。語具在李斯傳中。行，遂從井陘<span class="style7">【集解】徐廣曰：「在常山。」</span>抵九原。<span class="style7">【正義】抵，丁禮反。抵，至也。從沙丘至勝州三千里。</span>會暑，上轀車臭，乃詔從官令車載一石鮑魚，<span class="style7">【正義】鮑，白卯反。</span>以亂其臭。</p>
<p id="p56"><a class="gg-link" href="#p56" onclick="return changeColor(this);"></a>行從直道至咸陽，發喪。太子胡亥襲位，為二世皇帝。九月，葬始皇酈山。始皇初卽位，穿治酈山，及并天下，天下徒送詣七十餘萬人，穿三泉，下銅<span class="style7">【集解】徐廣曰：「一作『錮』。錮，鑄塞。」【正義】顏師古云：「三重之泉，言至水也。」</span>而致椁，宮觀百官奇器珍怪徙臧滿之。<span class="style7">【正義】言冢內作宮觀及百官位次，奇器珍怪徙滿冢中。臧，才浪反。</span>令匠作機弩矢，有所穿近者輒射之。以水銀為百川江河大海，機相灌輸，<span class="style7">【正義】灌音館。輸音戍。</span>上具天文，下具地理。以人魚膏為燭，<span class="style7">【集解】徐廣曰：「人魚似鮎，四腳。」【正義】廣志云：「鯢魚聲如小兒啼，有四足，形如鱧，可以治牛，出伊水。」異物志云：「人魚似人形，長尺餘。不堪食。皮利於鮫魚，鋸材木入。項上有小穿，氣從中出。秦始皇冢中以人魚膏為燭，卽此魚也。出東海中，今台州有之。」按：今帝王用漆燈冢中，則火不滅。</span>度不滅者久之。<span class="style7">【正義】度音田洛反。</span>二世曰：「先帝後宮非有子者，出焉不宜。」皆令從死，死者甚衆。葬旣已下，或言工匠為機，臧皆知之，臧重卽泄。大事畢，已臧，閉中羨，<span class="style7">【正義】音延，下同。謂冢中神道。</span>下外羨門，盡閉工匠臧者，無復出者。樹草木以象山。<span class="style7">【集解】皇覽曰：「墳高五十餘丈，周迴五里餘。」【正義】關中記云：「始皇陵在驪山。泉本北流，障使東西流。有土無石，取大石於渭（山）〔南〕諸山。」括地志云：「秦始皇陵在雍州新豐縣西南十里。」</span></p>
<p id="p57"><a class="gg-link" href="#p57" onclick="return changeColor(this);"></a>二世皇帝元年，年二十一。<span class="style7">【集解】徐廣曰：「表云十月戊寅，大赦罪人。」</span>趙高為郎中令，<span class="style7">【集解】漢書百官表曰：「秦官，掌宮殿門戶。」</span>任用事。二世下詔，增始皇寢廟犧牲及山川百祀之禮。令羣臣議尊始皇廟。羣臣皆頓首言曰：「古者天子七廟，諸侯五，大夫三，雖萬世世不軼毀。<span class="style7">【正義】軼，徒結反。</span>今始皇為極廟，四海之內皆獻貢職，增犧牲，禮咸備，毋以加。先王廟或在西雍，<span class="style7">【正義】於用反。西雍在咸陽西，今岐州雍縣故城是也。又一云西雍，雍西縣也。</span>或在咸陽。天子儀當獨奉酌祠始皇廟。自襄公已下軼毀。所置凡七廟。羣臣以禮進祠，以尊始皇廟為帝者祖廟。皇帝復自稱『朕』。」</p>
<p id="p58"><a class="gg-link" href="#p58" onclick="return changeColor(this);"></a>二世與趙高謀曰：「朕年少，初卽位，黔首未集附。先帝巡行郡縣，以示彊，威服海內。今晏然不巡行，卽見弱，毋以臣畜天下。」春，二世東行郡縣，李斯從。到碣石，並海，南至會稽，而盡刻始皇所立刻石，石旁著<span class="style7">【正義】丁略反。</span>大臣從者名，以章先帝成功盛德焉：</p>
<p id="p59"><a class="gg-link" href="#p59" onclick="return changeColor(this);"></a>　　皇帝曰：「金石刻盡始皇帝所為也。今襲號而金石刻辭不稱<span class="style7">【正義】尺證反。</span>始皇帝，其於久遠也<span class="style7">【正義】二世言始滅六國，威振古今，自五帝三王未及，旣已襲位，而見金石盡刻其頌，不稱始皇成功盛德甚遠矣。</span>如後嗣為之者，不稱成功盛德。」丞相臣斯、臣去疾、<span class="style7">【集解】徐廣曰：「姓馮。」【正義】去，丘呂反。</span>御史大夫臣德昧死言：「臣請具刻詔書刻石，因明白矣。臣昧死請。」制曰：「可。」</p>
<p id="p60"><a class="gg-link" href="#p60" onclick="return changeColor(this);"></a>遂至遼東而還。</p>
<p id="p61"><a class="gg-link" href="#p61" onclick="return changeColor(this);"></a>於是二世乃遵用趙高，申法令。乃陰與趙高謀曰：「大臣不服，官吏尚彊，及諸公子必與我爭，為之柰何？」高曰：「臣固願言而未敢也。先帝之大臣，皆天下累世名貴人也，積功勞世以相傳久矣。今高素小賤，陛下幸稱舉，令在上位，管中事。大臣鞅鞅，特以貌從臣，其心實不服。今上出，不因此時案郡縣守尉有罪者誅之，上以振威天下，下以除去上生平所不可者。今時不師文而決於武力，願陛下遂從時毋疑，卽羣臣不及謀。明主收舉餘民，賤者貴之，貧者富之，遠者近之，則上下集而國安矣。」二世曰：「善。」乃行誅大臣及諸公子，以罪過連逮少近官三郎，<span class="style7">【索隱】逮訓及也。謂連及俱被捕，故云連逮。少，小也。近，近侍之臣。三郎謂中郎、外郎、散郎。【正義】漢書百官表云有議郎、中郎、散郎，又有左右三將，謂郎中、車郎、戶郎。</span>無得立者，而六公子戮死於杜。公子將閭昆弟三人囚於內宮，議其罪獨後。二世使使令將閭曰：「公子不臣，罪當死，吏致法焉。」將閭曰：「闕廷之禮，吾未嘗敢不從賔贊也；廊廟之位，吾未嘗敢失節也；受命應對，吾未嘗敢失辭也。何謂不臣？願聞罪而死。」使者曰：「臣不得與謀，奉書從事。」將閭乃仰天大呼天者三，曰：「天乎！吾無罪！」昆弟三人皆流涕拔劍自殺。宗室振恐。羣臣諫者以為誹謗，大吏持祿取容，黔首振恐。</p>
<p id="p62"><a class="gg-link" href="#p62" onclick="return changeColor(this);"></a>四月，二世還至咸陽，曰：「先帝為咸陽朝廷小，故營阿房宮為室堂。未就，會上崩，罷其作者，復土<span class="style7">【正義】謂出土為陵，旣成，還復其土，故言復土。</span>酈山。酈山事大畢，今釋阿房宮弗就，則是章先帝舉事過也。」復作阿房宮。外撫四夷，如始皇計。盡徵其材士<span class="style7">【正義】謂材官蹶張之士。</span>五萬人為屯衞咸陽，令教射狗馬禽獸。當食者多，<span class="style7">【正義】謂材士及狗馬。</span>度不足，下調<span class="style7">【正義】度，田洛反。下，行嫁反。調，田弔反。謂下令調斂也。</span>郡縣轉輸菽粟芻藁，皆令自齎糧食，咸陽三百里內不得食其穀。用法益刻深。</p>
<p id="p63"><a class="gg-link" href="#p63" onclick="return changeColor(this);"></a>七月，戍卒陳勝<span class="style7">【正義】音升。</span>等反故荊地，為「張楚」。<span class="style7">【集解】李奇曰：「張大楚國也。」</span>勝自立為楚王，居陳，遣諸將徇地。山東郡縣少年苦秦吏，皆殺其守尉令丞反，以應陳涉，相立為侯王，合從西鄉，名為伐秦，不可勝數也。謁者使東方來，<span class="style7">【集解】漢書百官表曰：「謁者，秦官，掌賔贊受事。」</span>以反者聞二世。二世怒，下吏。後使者至，上問，對曰：「羣盜，郡守尉方逐捕，今盡得，不足憂。」上悅。武臣自立為趙王，魏咎為魏王，田儋<span class="style7">【集解】服虔曰：「音負擔。」</span>為齊王。沛公起沛。項梁舉兵會稽郡。</p>
<p id="p64"><a class="gg-link" href="#p64" onclick="return changeColor(this);"></a>二年冬，陳涉所遣周章等將西至戲，<span class="style7">【集解】應劭曰：「戲，弘農湖西界也。」孟康曰：「水名，今戲亭是也。」蘇林曰：「邑名，在新豐東南三十里。」【正義】戲音許宜反。括地志云：「戲水源出雍州新豐縣西南驪山。水經注云戲水出驪山馮公谷，東北流。今新豐縣東北十一里戲水當官道，卽其處。」</span>兵數十萬。二世大驚，與羣臣謀曰：「柰何？」少府章邯曰：<span class="style7">【集解】漢書百官表曰：「少府，秦官。」應劭曰：「掌山澤陂池之稅，名曰禁錢，以給私養，自別為藏。少者小也，故稱少府。」【正義】邯，胡甘反。</span>「盜已至，衆彊，今發近縣不及矣。酈山徒多，請赦之，授兵以擊之。」二世乃大赦天下，使章邯將，擊破周章軍而走，遂殺章曹陽。<span class="style7">【集解】晉灼曰：「亭名，在弘農東十三里。魏武帝改曰好陽。」【正義】括地志云：「曹陽故亭一名好陽亭，在陝州桃林縣東南十四里，卽章邯殺周文處。」</span>二世益遣長史司馬欣、董翳佐章邯擊盜，殺陳勝城父，<span class="style7">【正義】父音甫。括地志云：「城父，亳州所理縣。」</span>破項梁定陶，<span class="style7">【正義】今曹州定陶縣。</span>滅魏咎臨濟。<span class="style7">【正義】今齊州縣。</span>楚地盜名將已死，章邯乃北渡河，擊趙王歇等於鉅鹿。<span class="style7">【正義】括地志云：「邢州平鄉縣城，本鉅鹿，〔王〕離圍趙王歇卽此城。」</span></p>
<p id="p65"><a class="gg-link" href="#p65" onclick="return changeColor(this);"></a>趙高說二世曰：「先帝臨制天下久，故羣臣不敢為非，進邪說。今陛下富於春秋，初卽位，柰何與公卿廷決事？事卽有誤，示羣臣短也。天子稱朕，固不聞聲。」<span class="style7">【索隱】一作「固聞聲」。言天子常處禁中，臣下屬望，纔有兆朕，聞其聲耳，不見其形也。</span>於是二世常居禁中，<span class="style7">【集解】蔡邕曰：「禁中者，門戶有禁，非侍御者不得入，故曰禁中。」</span>與高決諸事。其後公卿希得朝見，盜賊益多，而關中卒發東擊盜者毋已。右丞相去疾、左丞相斯、將軍馮劫進諫曰：「關東羣盜並起，秦發兵誅擊，所殺亡甚衆，然猶不止。盜多，皆以戌漕轉作事苦，賦稅大也。請且止阿房宮作者，減省<span class="style7">【正義】上色反。</span>四邊戍轉。」二世曰：「吾聞之韓子曰：『堯舜采椽不刮，<span class="style7">【索隱】采，木名。刮音括。</span>茅茨不翦，飯土塯，<span class="style7">【集解】徐廣曰：「呂靜云飯器謂之簋。」【索隱】如字，一音鏤。一作「簋」。</span>啜土形，<span class="style7">【集解】如淳曰：「土形，飯器之屬，瓦器也。」【索隱】飯器，以瓦為之。</span>雖監門之養，<span class="style7">【正義】以讓反。</span>不觳於此。<span class="style7">【索隱】謂監門之卒。養卽卒也，有厮養卒。觳音學，謂盡也。又占學反。【正義】又苦角反。爾雅云：「觳，盡也。」言堯舜采椽不刮，茅茨不翦，飯土塯，啜土形，雖監守門之人，供養亦不盡此之疏陋也。</span>禹鑿龍門，通大夏，<span class="style7">【正義】括地志云：「大夏，今并州晉陽及汾、絳等州是。昔高辛氏子實沈居之，西近河。」言禹鑿龍門，河水道，得大通，并州之地不壅溢也。</span>決河亭水，<span class="style7">【正義】亭，平也。又云「決亭壅之水。」</span>放之海，身自持築臿，<span class="style7">【正義】臿音初洽反，築牆杵也。臿，鍬也。爾雅云：「鍬謂之臿。」</span>脛毋毛，臣虜之勞不烈於此矣。』<span class="style7">【正義】烈，美也。言臣虜之勞，猶不美於此矣。又烈，酷也。禹鑿龍門，通大夏，道決黃河洪水放之海，身持鍬杵，使膝脛無毛，賤臣奴虜之勤勞，不酷烈於此辛苦矣。</span>凡所為貴有天下者，得肆意極欲，主重<span class="style7">【正義】直拱反。</span>明法，下不敢為非，以制御海內矣。夫虞、夏之主，貴為天子，親處窮苦之實，以徇百姓，尚何於法？朕尊萬乘，毋其實，吾欲造千乘之駕，萬乘之屬，充吾號名。且先帝起諸侯，兼天下，天下已定，外攘四夷以安邊竟，<span class="style7">【正義】音境。</span>作宮室以章得意，而君觀先帝功業有緒。今朕卽位二年之閒，羣盜並起，君不能禁，又欲罷先帝之所為，是上毋以報先帝，次不為朕盡忠力，<span class="style7">【正義】為，于偽反。</span>何以在位？」下去疾、斯、劫吏，案責他罪。去疾、劫曰：「將相不辱。」自殺。斯卒囚，<span class="style7">【正義】卒，子律反。囚，在由反。謂禁錮也。</span>就五刑。</p>
<p id="p66"><a class="gg-link" href="#p66" onclick="return changeColor(this);"></a>三年，章邯等將其卒圍鉅鹿，楚上將軍項羽將楚卒往救鉅鹿。冬，趙高為丞相，竟案李斯殺之。夏，章邯等戰數却，二世使人讓邯，邯恐，使長史欣請事。趙高弗見，又弗信。欣恐，亡去，高使人捕追不及。欣見邯曰：「趙高用事於中，將軍有功亦誅，無功亦誅。」項羽急擊秦軍，虜王離，邯等遂以兵降諸侯。八月己亥，<span class="style7">【集解】徐廣曰：「一作『卯』。」</span>趙高欲為亂，恐羣臣不聽，乃先設驗，持鹿獻於二世，曰：「馬也。」二世笑曰：「丞相誤邪？謂鹿為馬。」問左右，左右或默，或言馬以阿順趙高。或言鹿<span class="style10">（者）</span>，高因陰中諸言鹿者以法。後羣臣皆畏高。</p>
<p id="p67"><a class="gg-link" href="#p67" onclick="return changeColor(this);"></a>高前數言「關東盜毋能為也」，及項羽虜秦將王離等鉅鹿下而前，章邯等軍數却，上書請益助，燕、趙、齊、楚、韓、魏皆立為王，自關以東，大氐<span class="style7">【正義】丁禮反。氐猶略。</span>盡畔秦吏應諸侯，諸侯咸率其衆西鄉。沛公將數萬人已屠武關，使人私於高，高恐二世怒，誅及其身，乃謝病不朝見。二世夢白虎齧其左驂馬，殺之，心不樂，怪問占夢。卜曰：「涇水為祟。」<span class="style7">【正義】雖遂反。</span>二世乃齋於望夷宮，<span class="style7">【集解】張晏曰：「望夷宮在長陵西北長平觀道東故亭處是也。臨涇水作之，以望北夷。」【正義】括地志云：「秦望夷宮在雍州咸陽縣東南八里。張晏云臨涇水作之，望北夷。」</span>欲祠涇，沈四白馬。使使責讓高以盜賊事。高懼，乃陰與其壻咸陽令閻樂、其弟趙成謀曰：「上不聽諫，今事急，欲歸禍於吾宗。吾欲易置上，更立公子嬰。子嬰仁儉，百姓皆載其言。」使郎中令為內應，<span class="style7">【集解】徐廣曰：「一云郎中令趙成。」</span>詐為有大賊，令樂召吏發卒，追劫樂母置高舍。遣樂將吏卒千餘人至望夷宮殿門，縛衞令僕射，曰：「賊入此，何不止？」衞令曰：「周廬設卒甚謹，<span class="style7">【集解】西京賦曰：「徼道外周，千廬內傅。」薛綜曰：「士傅宮外，內為廬舍，晝則巡行非常，夜則警備不虞。」</span>安得賊敢入宮？」樂遂斬衞令，直將吏入，行射，郎宦者大驚，或走或格，格者輒死，死者數十人。郎中令與樂俱入，射上幄坐幃。二世怒，召左右，左右皆惶擾不鬬。旁有宦者一人，侍不敢去。二世入內，謂曰：「公何不蚤告我？乃至於此！」宦者曰：「臣不敢言，故得全。使臣蚤言，皆已誅，安得至今？」閻樂前卽二世數曰：「足下驕恣，<span class="style7">【集解】蔡邕曰：「羣臣士庶相與言，曰殿下、閣下、足下、侍者、執事，皆謙類。」</span>誅殺無道，天下共畔足下，足下其自為計。」二世曰：「丞相可得見否？」樂曰：「不可。」二世曰：「吾願得一郡為王。」弗許。又曰：「願為萬戶侯。」弗許。曰：「願與妻子為黔首，比諸公子。」閻樂曰：「臣受命於丞相，為天下誅足下，足下雖多言，臣不敢報。」麾其兵進。二世自殺。</p>
<p id="p68"><a class="gg-link" href="#p68" onclick="return changeColor(this);"></a>閻樂歸報趙高，趙高乃悉召諸大臣公子，告以誅二世之狀。曰：「秦故王國，始皇君天下，故稱帝。今六國復自立，秦地益小，乃以空名為帝，不可。宜為王如故，便。」立二世之兄子公子嬰為秦王。以黔首葬二世杜南宜春苑中。令子嬰齋，當廟見，受王璽。齋五日，子嬰與其子二人謀曰：「丞相高殺二世望夷宮，恐羣臣誅之，乃詳以義立我。<span class="style7">【集解】詳音羊。</span>我聞趙高乃與楚約，滅秦宗室而王關中。今使我齋見廟，此欲因廟中殺我。我稱病不行，丞相必自來，來則殺之。」高使人請子嬰數輩，子嬰不行，高果自往，曰：「宗廟重事，王柰何不行？」子嬰遂刺殺高於齋宮，三族高家以徇咸陽。子嬰為秦王四十六日，楚將沛公破秦軍入武關，遂至霸上，<span class="style7">【集解】應劭曰：「霸水上地名，在長安東三十里。古名滋水，秦穆公更名霸水。」</span>使人約降子嬰。子嬰卽係頸以組，白馬素車，<span class="style7">【集解】應劭曰：「組者，天子黻也。係頸者，言欲自殺也。素車白馬，喪人之服也。」</span>奉天子璽符，降軹道旁。<span class="style7">【集解】徐廣曰：「在霸陵。」駰案：蘇林曰「亭名，在長安東十三里」。</span>沛公遂入咸陽，封宮室府庫，還軍霸上。居月餘，諸侯兵至，項籍為從長，<span class="style7">【索隱】謂合關東為從長也。</span>殺子嬰及秦諸公子宗族。遂屠咸陽，燒其宮室，虜其子女，收其珍寶貨財，諸侯共分之。滅秦之後，各分其地為三，名曰雍王、塞王、翟王，號曰三秦。項羽為西楚霸王，主命分天下王諸侯，秦竟滅矣。後五年，天下定於漢。</p>
<p id="p69"><a class="gg-link" href="#p69" onclick="return changeColor(this);"></a>太史公曰：秦之先伯翳，嘗有勳於唐虞之際，受土賜姓。及殷夏之閒微散。至周之衰，秦興，邑于西垂。自繆公以來，稍蠶食諸侯，竟成始皇。始皇自以為功過五帝，地廣三王，而羞與之侔。善哉乎賈生推言之也！曰：</p>
<p id="p70"><a class="gg-link" href="#p70" onclick="return changeColor(this);"></a>　　秦并兼諸侯山東三十餘郡，繕津關，據險塞，修甲兵而守之。然陳涉以戍卒散亂之衆數百，奮臂大呼，不用弓戟之兵，鉏櫌白梃，<span class="style7">【集解】徐廣曰：「櫌，田器，音憂。」【索隱】徐以櫌為田器，非也。孟康以櫌為鉏柄，蓋得其近也。</span>望屋而食，<span class="style7">【索隱】言其兵蠶食天下，不裹糧而行。</span>橫行天下。<span class="style7">【索隱】謂輕前敵，不部伍旅進也。舞陽侯曰「橫行匈奴中」是也。</span>秦人阻險不守，關梁不闔，長戟不刺，彊弩不射。楚師深入，戰於鴻門，曾無藩籬之艱。於是山東大擾，諸侯並起，豪俊相立。<span class="style7">【集解】駰案：鶡冠子曰「德萬人者謂之俊，德千人者謂之豪，德百人者謂之英」。【索隱】謂武臣、田儋、魏豹之屬。</span>秦使章邯將而東征，章邯因以三軍之衆要市於外，<span class="style7">【索隱】此評失也。章邯之降，由趙高用事，不信任軍將，一則恐誅，二則楚兵旣盛，王離見虜，遂以兵降耳。非三軍要市於外以求封明矣。要，平聲。</span>以謀其上。羣臣之不信，可見於此矣。子嬰立，遂不寤。藉使子嬰有庸主之材，僅得中佐，山東雖亂，秦之地可全而有，宗廟之祀未當絕也。</p>
<p id="p71"><a class="gg-link" href="#p71" onclick="return changeColor(this);"></a>　　秦地被山帶河以為固，四塞之國也。自繆公以來，至於秦王，二十餘君，常為諸侯雄。豈世世賢哉？其勢居然也。且天下嘗同心并力而攻秦矣。當此之世，賢智並列，良將行其師，賢相通其謀，然困於阻險而不能進，秦乃延入戰而為之開關，百萬之徒逃北而遂壞。豈勇力智慧不足哉？形不利，勢不便也。秦小邑并大城，<span class="style7">【集解】徐廣曰：「大，一作『小』。」</span>守險塞而軍，高壘毋戰，閉關據阨，荷戟而守之。諸侯起於匹夫，以利合，非有素王之行也。其交未親，其下未附，名為亡秦，其實利之也。彼見秦阻之難犯也，必退師。安土息民，<span class="style7">【索隱】賈誼書「安」作「案」。</span>以待其敝，收弱扶罷，以令大國之君，不患不得意於海內。貴為天子，富有天下，而身為禽者，其救敗非也。</p>
<p id="p72"><a class="gg-link" href="#p72" onclick="return changeColor(this);"></a>　　秦王足己不問，遂過而不變。二世受之，因而不改，暴虐以重禍。子嬰孤立無親，危弱無輔。三主惑而終身不悟，亡，不亦宜乎？當此時也，世非無深慮知化之士也，然所以不敢盡忠拂過者，秦俗多忌諱之禁，忠言未卒於口而身為戮沒矣。故使天下之士，傾耳而聽，重足而立，拑口而不言。是以三主失道，忠臣不敢諫，智士不敢謀，天下已亂，姧不上聞，豈不哀哉！先王知雍蔽之傷國也，故置公卿大夫士，以飾法設刑，而天下治。其彊也，禁暴誅亂而天下服。其弱也，五伯征而諸侯從。其削也，內守外附而社稷存。故秦之盛也，繁法嚴刑而天下振；及其衰也，百姓怨望而海內畔矣。故周五序<span class="style7">【索隱】賈誼書「五」作「王」。</span>得其道，而千餘歲不絕。秦本末並失，故不長久。由此觀之，安危之統相去遠矣。野諺曰「前事之不忘，後事之師也」。是以君子為國，觀之上古，驗之當世，參以人事，察盛衰之理，審權勢之宜，去就有序，變化有時，故曠日長久而社稷安矣。</p>
<p id="p73"><a class="gg-link" href="#p73" onclick="return changeColor(this);"></a>　　秦孝公據殽函之固，擁雍州之地，君臣固守而窺周室，有席卷天下，<span class="style7">【索隱】按：春秋緯曰諸侯冰散席卷也。</span>包舉宇內，囊括四海之意，<span class="style7">【集解】張晏曰：「括，結囊也。言其能包含天下。」【索隱】注同。</span>并吞八荒之心。當是時，商君佐之，<span class="style7">【索隱】商君，衞公孫鞅，仕秦為左庶長，遂為秦制法，孝公致霸，封之於商，號商君。</span>內立法度，務耕織，修守戰之備，外連衡而鬬諸侯，<span class="style7">【索隱】戰國策曰：「蘇秦亦為秦連衡。」高誘曰：「合關東從通之秦，故曰連衡也。」</span>於是秦人拱手而取西河之外。</p>
<p id="p74"><a class="gg-link" href="#p74" onclick="return changeColor(this);"></a>　　孝公旣沒，惠王、武王蒙故業，因遺冊，南兼漢中，西舉巴、蜀，東割膏腴之地，收要害之郡。諸侯恐懼，會盟而謀弱秦，不愛珍器重寶肥美之地，以致天下之士，合從締交，<span class="style7">【集解】漢書音義曰：「締，結也。」</span>相與為一。當是時，齊有孟嘗，趙有平原，楚有春申，魏有信陵。此四君者，皆明知而忠信，寬厚而愛人，尊賢重士，約從離衡，<span class="style7">【索隱】言孟嘗等四君皆為其國共相約結為從，以離散秦之橫。</span>并韓、魏、燕、楚、齊、趙、宋、衞、中山之衆。於是六國之士<span class="style7">【索隱】六國者，韓、魏、趙、燕、齊、楚是也。與秦為七國，亦謂之七雄。又六國與宋、衞、中山為九國。其三國蓋微，又前亡。</span>有寧越、徐尚、蘇秦、杜赫之屬為之謀，<span class="style7">【集解】徐廣曰：「越，一作『經』。或自別有此人，不必甯越也。」【索隱】寧越，趙人，賈誼作「甯越」。徐尚，未詳。蘇秦，東周洛陽人。呂氏春秋「杜赫以安天下說周昭文君」，高誘曰「杜赫，周人也」。</span>齊明、周最、陳軫、昭滑、樓緩、翟景、蘇厲、樂毅之徒通其意，<span class="style7">【索隱】戰國策齊明，東周臣，後仕秦、楚及韓。周最，周之公子，亦仕秦。陳軫，夏人，亦仕秦。昭滑，楚人。樓緩，魏文侯弟，所謂樓子也。蘇厲，秦之弟，仕齊。樂毅本齊臣，入燕，燕昭王以客禮待之，以為亞卿。翟景，未詳也。</span>吳起、孫臏、帶佗、兒良、王廖、田忌、廉頗、趙奢之朋制其兵。<span class="style7">【索隱】吳起，衞人，事魏文侯為將。孫臏，孫武之後也。呂氏春秋曰「王廖貴先，兒良貴後」，二人皆天下之豪士。田忌，齊將也。廉頗，趙將也。趙奢亦趙之將。</span>常以十倍之地，百萬之衆，叩關而攻秦。秦人開關延敵，九國之師逡巡遁逃而不敢進。秦無亡矢遺鏃之費，而天下諸侯已困矣。於是從散約解，爭割地而奉秦。秦有餘力而制其敝，追亡逐北，伏尸百萬，流血漂鹵。<span class="style7">【集解】徐廣曰：「鹵，楯也。」</span>因利乘便，宰割天下，分裂河山，彊國請服，弱國入朝。延及孝文王、莊襄王，享國日淺，國家無事。</p>
<p id="p75"><a class="gg-link" href="#p75" onclick="return changeColor(this);"></a>　　及至秦王，續六世之餘烈，<span class="style7">【集解】張晏曰：「孝公、惠文王、武王、昭王、孝文王、莊襄王。」</span>振長策而御宇內，吞二周而亡諸侯，履至尊而制六合，執棰拊<span class="style7">【集解】徐廣曰：「拊，拍也，音府。一作『槁朴』。」【索隱】賈本論作「槁朴」。</span>以鞭笞天下，威振四海。南取百越之地，<span class="style7">【集解】韋昭曰：「越有百邑。」</span>以為桂林、象郡，百越之君俛首係頸，委命下吏。乃使蒙恬北築長城而守藩籬，却匈奴七百餘里，胡人不敢南下而牧馬，士不敢彎弓而報怨。於是廢先王之道，焚百家之言，以愚黔首。墮名城，<span class="style7">【集解】應劭曰：「壞堅城，恐人復阻以害己也。」</span>殺豪俊，收天下之兵聚之咸陽，銷鋒鑄鐻，以為金人十二，以弱黔首之民。然後斬華為城，<span class="style7">【集解】徐廣曰：「斬，一作『踐』。」駰案：服虔曰「斷華山為城」。【索隱】斬，亦作「踐」，亦出賈本論。又崔浩云：「踐，登也。」</span>因河為津，據億丈之城，臨不測之谿以為固。良將勁弩守要害之處，信臣精卒陳利兵而誰何，<span class="style7">【集解】如淳曰：「何猶問也。」【索隱】崔浩云：「何或為『呵』。」漢舊儀：「宿衞郎官分五夜誰呵，呵夜行者誰也。」何呵字同。</span>天下以定。秦王之心，自以為關中之固，金城千里，<span class="style7">【索隱】金城，言其實且堅也。韓子曰「雖有金城湯池」，漢書張良亦曰「關中所謂金城千里，天府之國。」</span>子孫帝王萬世之業也。</p>
<p id="p76"><a class="gg-link" href="#p76" onclick="return changeColor(this);"></a>　　秦王旣沒，餘威振於殊俗。陳涉，罋牖繩樞之子，<span class="style7">【集解】服虔曰：「以繩係戶樞也。」孟康曰：「瓦罋為窻也。」</span>甿隸之人，<span class="style7">【集解】如淳曰：「甿，古『氓』字。氓，民也。」</span>而遷徙之徒，才能不及中人，非有仲尼、墨翟之賢，陶朱、猗頓之富，躡足行伍之閒，而倔起什伯之中，<span class="style7">【集解】漢書音義曰：「首出十長百長之中。」如淳曰：「時皆辟屈在十百之中。」</span>率罷散之卒，將數百之衆，而轉攻秦。斬木為兵，揭竿為旗，天下雲集響應，贏糧而景從，山東豪俊遂並起而亡秦族矣。</p>
<p id="p77"><a class="gg-link" href="#p77" onclick="return changeColor(this);"></a>　　且夫天下非小弱也，雍州之地，殽函之固自若也。<span class="style7">【集解】韋昭曰：「殽謂二殽。函，函谷關也。」</span>陳涉之位，非尊於齊、楚、燕、趙、韓、魏、宋、衞、中山之君；鉏櫌棘矜，<span class="style7">【集解】服虔曰：「以鉏柄及棘作矛槿也。」如淳曰：「櫌，椎塊椎也。」</span>非錟於句戟長鎩也；<span class="style7">【集解】徐廣曰：「錟，一作『銛』。」駰案：如淳曰「長刃矛也」。又曰「鉤戟似矛，刃下有鐵，橫方上鉤曲也」。鎩音所拜反。</span>適戍之衆，非抗於九國之師；深謀遠慮，行軍用兵之道，非及鄉時之士也。然而成敗異變，功業相反也。試使山東之國與陳涉度長絜大，<span class="style7">【集解】漢書音義曰：「『絜東』之『絜』。」</span>比權量力，則不可同年而語矣。然秦以區區之地，千乘之權，招八州而朝同列，百有餘年矣。然後以六合為家，殽函為宮，一夫作難而七廟墮，身死人手，為天下笑者，何也？仁義不施而攻守之勢異也。</p>
<p id="p78"><a class="gg-link" href="#p78" onclick="return changeColor(this);"></a>　　秦并海內，兼諸侯，南面稱帝，<span class="style7">【集解】徐廣曰：「一本有此篇，無前者『秦孝公』已下，而又以『秦并兼諸侯山東三十餘郡』繼此末也。」【索隱】按：賈誼過秦論以「孝公」已下為上篇，「秦兼并諸侯山東三十餘郡」為下篇。鄒誕生云「太史公刪賈誼過秦篇著此論，富其義而省其辭。褚先生增續旣已混殽，而世俗小智不唯刪省之旨，合寫本論於此，故不同也。今頗亦不可分別」。</span>以養四海，天下之士斐然鄉風，若是者何也？曰：近古之無王者久矣。周室卑微，五霸旣歿，令不行於天下，是以諸侯力政，彊侵弱，衆暴寡，兵革不休，士民罷敝。今秦南面而王天下，是上有天子也。旣元元之民冀得安其性命，莫不虛心而仰上，當此之時，守威定功，安危之本在於此矣。</p>
<p id="p79"><a class="gg-link" href="#p79" onclick="return changeColor(this);"></a>　　秦王懷貪鄙之心，行自奮之智，不信功臣，不親士民，廢王道，立私權，禁文書而酷刑法，先詐力而後仁義，以暴虐為天下始。夫并兼者高詐力，安定者貴順權，此言取與守不同術也。秦離戰國而王天下，其道不易，其政不改，是其所以取之守之者〔無〕異也。孤獨而有之，故其亡可立而待。借使秦王計上世之事，並殷周之迹，以制御其政，後雖有淫驕之主而未有傾危之患也。故三王之建天下，名號顯美，功業長久。</p>
<p id="p80"><a class="gg-link" href="#p80" onclick="return changeColor(this);"></a>　　今秦二世立，天下莫不引領而觀其政。夫寒者利裋褐<span class="style7">【集解】徐廣曰：「一作『短』，小襦也，音豎。」【索隱】趙岐曰：「褐以毛毳織之，若馬衣。或以褐編衣也。」裋，一音豎。謂褐布豎裁，為勞役之衣，短而且狹，故謂之短褐，亦曰豎褐。</span>而飢者甘糟糠，天下之嗸嗸，新主之資也。此言勞民之易為仁也。鄉使二世有庸主之行，而任忠賢，臣主一心而憂海內之患，縞素而正先帝之過，裂地分民以封功臣之後，建國立君以禮天下，虛囹圉而免刑戮，除去收帑汙穢之罪，使各反其鄉里，發倉廩，散財幣，以振孤獨窮困之士，輕賦少事，以佐百姓之急，約法省刑以持其後，使天下之人皆得自新，更節修行，各慎其身，塞萬民之望，而以威德與天下，天下集矣。卽四海之內，皆讙然各自安樂其處，唯恐有變，雖有狡猾之民，無離上之心，則不軌之臣無以飾其智，而暴亂之姧止矣。二世不行此術，而重之以無道，壞宗廟與民，<span class="style7">【集解】徐廣曰：「一無此上五字。」</span>更始作阿房宮，繁刑嚴誅，吏治刻深，賞罰不當，賦斂無度，天下多事，吏弗能紀，百姓困窮而主弗收恤。然後姧偽並起，而上下相遁，蒙罪者衆，刑戮相望於道，而天下苦之。自君卿以下至于衆庶，人懷自危之心，親處窮苦之實，咸不安其位，故易動也。是以陳涉不用湯武之賢，不藉公侯之尊，奮臂於大澤而天下響應者，其民危也。故先王見始終之變，知存亡之機，是以牧民之道，務在安之而已。天下雖有逆行之臣，必無響應之助矣。故曰「安民可與行義，而危民易與為非」，此之謂也。貴為天子，富有天下，身不免於戮殺者，正傾非也。是二世之過也。</p>
<p id="p81"><a class="gg-link" href="#p81" onclick="return changeColor(this);"></a>襄公立，享國十二年。初為西畤。葬西垂。<span class="style7">【索隱】此已下重序列秦之先君立年及葬處，皆當據秦紀為說，與正史小有不同，今取異說重列於後。襄公，秦仲孫，莊公子，救周，周始命為諸侯。初為西畤，祠白帝。立十三年，葬西土。</span>生文公。</p>
<p id="p82"><a class="gg-link" href="#p82" onclick="return changeColor(this);"></a>文公立，居西垂宮。五十年死，葬西垂。<span class="style7">【索隱】作鄜畤，又作陳寶祠。</span>生靜公。</p>
<p id="p83"><a class="gg-link" href="#p83" onclick="return changeColor(this);"></a>靜公不享國而死。生憲公。</p>
<p id="p84"><a class="gg-link" href="#p84" onclick="return changeColor(this);"></a>憲公享國十二年，居西新邑。死，葬衙。<span class="style7">【集解】地理志云馮翊有衙縣。【索隱】憲公滅蕩社，居新邑，葬衙。本紀憲公徙居平陽，葬西山。</span>生武公、德公、出子。</p>
<p id="p85"><a class="gg-link" href="#p85" onclick="return changeColor(this);"></a>出子享國六年，居西陵。<span class="style7">【索隱】一云居西陂，葬衙。本紀不云。</span>庶長弗忌、威累、參父三人，率賊賊出子鄙衍，葬衙。武公立。</p>
<p id="p86"><a class="gg-link" href="#p86" onclick="return changeColor(this);"></a>武公享國二十年。居平陽封宮。<span class="style7">【集解】徐廣曰：「一云居平封宮。」</span>葬宣陽聚東南。<span class="style7">【索隱】紀云葬平陽，初以人從死。</span>三庶長伏其罪。德公立。</p>
<p id="p87"><a class="gg-link" href="#p87" onclick="return changeColor(this);"></a>德公享國二年。居雍大鄭宮。生宣公、成公、繆公。葬陽。初伏，以御蠱。<span class="style7">【索隱】二年初伏。本紀此已下居葬絕不言也。</span></p>
<p id="p88"><a class="gg-link" href="#p88" onclick="return changeColor(this);"></a>宣公享國十二年。居陽宮。葬陽。<span class="style7">【索隱】四年，作密畤。</span>初志閏月。</p>
<p id="p89"><a class="gg-link" href="#p89" onclick="return changeColor(this);"></a>成公享國四年，居雍之宮。<span class="style7">【集解】徐廣曰：「之，一作『走』。」</span>葬陽。齊伐山戎、孤竹。</p>
<p id="p90"><a class="gg-link" href="#p90" onclick="return changeColor(this);"></a>繆公享國三十九年。天子致霸。葬雍。繆公學著人。<span class="style7">【索隱】著音宁，又音貯，著卽宁也。門屏之閒曰宁，謂學於宁門之人。故詩云「俟我於著乎而」是也。</span>生康公。</p>
<p id="p91"><a class="gg-link" href="#p91" onclick="return changeColor(this);"></a>康公享國十二年。居雍高寢。葬竘社。生共公。</p>
<p id="p92"><a class="gg-link" href="#p92" onclick="return changeColor(this);"></a>共公享國五年，居雍高寢。葬康公南。生桓公。</p>
<p id="p93"><a class="gg-link" href="#p93" onclick="return changeColor(this);"></a>桓公享國二十七年。居雍太寢。葬義里丘北。生景公。<span class="style7">【索隱】一作「僖公」。系本云名后伯車。</span></p>
<p id="p94"><a class="gg-link" href="#p94" onclick="return changeColor(this);"></a>景公享國四十年。居雍高寢，葬丘里南。<span class="style7">【正義】丘，一作「二」也。</span>生畢公。<span class="style7">【集解】徐廣曰：「春秋作『哀公』。」</span></p>
<p id="p95"><a class="gg-link" href="#p95" onclick="return changeColor(this);"></a>畢公享國三十六年。<span class="style7">【正義】一作「三十七年」。</span>葬車里北。生夷公。</p>
<p id="p96"><a class="gg-link" href="#p96" onclick="return changeColor(this);"></a>夷公不享國。死，葬左宮。生惠公。<span class="style7">【正義】十年，葬車里。元年，孔子行魯相事。</span></p>
<p id="p97"><a class="gg-link" href="#p97" onclick="return changeColor(this);"></a>惠公享國十年。葬車里<span class="style10">（康景）</span>。生悼公。</p>
<p id="p98"><a class="gg-link" href="#p98" onclick="return changeColor(this);"></a>悼公享國十五年。<span class="style7">【正義】（雍）本紀作「十四年」。</span>葬僖公西。城雍。生剌<span class="style7">【正義】一作「利」。</span>龔公。<span class="style7">【索隱】一作「厲共公」。</span></p>
<p id="p99"><a class="gg-link" href="#p99" onclick="return changeColor(this);"></a>剌龔公享國三十四年。葬入里。<span class="style7">【集解】徐廣曰：「一作『人』。」</span>生躁公、<span class="style7">【索隱】又作「趮公」。【正義】十四年，居受寢，葬悼公南也。</span>懷公。<span class="style7">【正義】四年，葬櫟圉氏。</span>其十年，彗星見。</p>
<p id="p100"><a class="gg-link" href="#p100" onclick="return changeColor(this);"></a>躁公享國十四年。居受寢。葬悼公南。其元年，彗星見。<span class="style7">【集解】徐廣曰：「年表云『星晝見』。」</span></p>
<p id="p101"><a class="gg-link" href="#p101" onclick="return changeColor(this);"></a>懷公從晉來。享國四年。葬櫟圉氏。生靈公。諸臣圍懷公，懷公自殺。</p>
<p id="p102"><a class="gg-link" href="#p102" onclick="return changeColor(this);"></a>肅靈公，昭子子也。<span class="style7">【集解】徐廣曰：「懷公生昭子，昭子生靈公。」【索隱】紀年及系本無「肅」字。立十年，表同，紀十二年。</span>居涇陽。享國十年。葬悼公西。生簡公。</p>
<p id="p103"><a class="gg-link" href="#p103" onclick="return changeColor(this);"></a>簡公從晉來。享國十五年。葬僖公西。<span class="style7">【索隱】按：本紀簡公名悼子，卽剌龔公之子，懷公弟也。且紀及系本皆以為然，今此文云「靈公」，謬也。立十六年，葬僖公西。</span>生惠公。其七年。百姓初帶劍。</p>
<p id="p104"><a class="gg-link" href="#p104" onclick="return changeColor(this);"></a>惠公享國十三年。葬陵圉。<span class="style7">【索隱】王劭按紀年云「簡公後次敬公，敬公立十三年，乃至惠公」，辭卽難憑，時參異說。</span>生出公。</p>
<p id="p105"><a class="gg-link" href="#p105" onclick="return changeColor(this);"></a>出公享國二年。<span class="style7">【索隱】系本謂「少主」。</span>出公自殺，葬雍。</p>
<p id="p106"><a class="gg-link" href="#p106" onclick="return changeColor(this);"></a>獻公享國二十三年。<span class="style7">【集解】徐廣曰：「靈公子。」【索隱】系本稱「元獻公」。立二十二年，表同，紀二十四年。</span>葬囂圉。生孝公。</p>
<p id="p107"><a class="gg-link" href="#p107" onclick="return changeColor(this);"></a>孝公享國二十四年。<span class="style7">【索隱】本紀十二年。</span>葬弟圉。生惠文王。其十三年，始都咸陽。<span class="style7">【正義】本紀云「十二年作咸陽，築冀闕」，是十三年始都之。</span></p>
<p id="p108"><a class="gg-link" href="#p108" onclick="return changeColor(this);"></a>惠文王享國二十七年。<span class="style7">【索隱】十九而立。</span>葬公陵。<span class="style7">【正義】括地志云：「秦惠文王陵在雍州咸陽縣西北一十四里。」</span>生悼武王。</p>
<p id="p109"><a class="gg-link" href="#p109" onclick="return changeColor(this);"></a>悼武王享國四年，葬永陵。<span class="style7">【集解】徐廣曰：「皇甫謐曰葬畢，今按陵西畢陌。」【索隱】系本作「武烈王」。十九而立，立三年。本紀四年。【正義】括地志云：「秦悼武王陵在雍州咸陽縣西十里，俗名周武王陵，非也。」</span></p>
<p id="p110"><a class="gg-link" href="#p110" onclick="return changeColor(this);"></a>昭襄王享國五十六年。葬茝陽。<span class="style7">【索隱】十九年而立，葬芷陵也。【正義】括地志云：「秦莊襄王陵在雍州新豐縣西南三十五里，俗亦謂為子楚。始皇陵在北，故亦謂為見子陵。」</span>生孝文王。</p>
<p id="p111"><a class="gg-link" href="#p111" onclick="return changeColor(this);"></a>孝文王享國一年。葬壽陵。生莊襄王。</p>
<p id="p112"><a class="gg-link" href="#p112" onclick="return changeColor(this);"></a>莊襄王享國三年。葬茝陽。生始皇帝。呂不韋相。</p>
<p id="p113"><a class="gg-link" href="#p113" onclick="return changeColor(this);"></a>獻公立七年，初行為市。十年，為戶籍相伍。</p>
<p id="p114"><a class="gg-link" href="#p114" onclick="return changeColor(this);"></a>孝公立十六年。時桃李冬華。</p>
<p id="p115"><a class="gg-link" href="#p115" onclick="return changeColor(this);"></a>惠文王生十九年而立。立二年，初行錢。有新生嬰兒曰「秦且王」。</p>
<p id="p116"><a class="gg-link" href="#p116" onclick="return changeColor(this);"></a>悼武王生十九年而立。立三年，渭水赤三日。</p>
<p id="p117"><a class="gg-link" href="#p117" onclick="return changeColor(this);"></a>昭襄王生十九年而立。立四年，初為田開阡陌。</p>
<p id="p118"><a class="gg-link" href="#p118" onclick="return changeColor(this);"></a>孝文王生五十三年而立。</p>
<p id="p119"><a class="gg-link" href="#p119" onclick="return changeColor(this);"></a>莊襄王生三十二年而立。立二年，取太原地。莊襄王元年，大赦，脩先王功臣，施德厚骨肉，布惠於民。東周與諸侯謀秦，秦使相國不韋誅之，盡入其國。秦不絕其祀，以陽人地賜周君，奉其祭祀。</p>
<p id="p120"><a class="gg-link" href="#p120" onclick="return changeColor(this);"></a>始皇享國三十七年。葬酈邑。<span class="style7">【正義】酈，力知反。</span>生二世皇帝。始皇生十三年而立。</p>
<p id="p121"><a class="gg-link" href="#p121" onclick="return changeColor(this);"></a>二世皇帝享國三年。葬宜春。<span class="style7">【正義】括地志云：「秦故胡亥陵在雍州萬年縣南三十四里。」上文「葬以黔首」也。</span>趙高為丞相安武侯。二世生十二年而立。<span class="style7">【集解】徐廣曰：「本紀云二十一。」</span></p>
<p id="p122"><a class="gg-link" href="#p122" onclick="return changeColor(this);"></a>右秦襄公至二世，六百一十歲。<span class="style7">【正義】秦本紀自襄公至二世，五百七十六年矣。年表自襄公至二世，五百六十一年。三說並不同，未知孰是。</span></p>
<p id="p123"><a class="gg-link" href="#p123" onclick="return changeColor(this);"></a>　　孝明皇帝十七年<span class="style7">【正義】班固典引云後漢明帝永平十七年，詔問班固：「太史遷贊語中寧有非邪？」班固上表陳秦過失及賈誼言荅之。</span>十月十五日乙丑，曰：<span class="style7">【索隱】此已下是漢孝明帝訪班固評賈馬贊中論秦二世亡天下之得失，後人因取其說附之此末。</span></p>
<p id="p124"><a class="gg-link" href="#p124" onclick="return changeColor(this);"></a>　　周曆已移，<span class="style7">【正義】周初卜世三十，卜年七百，以五序得其道，故王至三十七，歲至八百六十七。曆數旣過，秦并天下，是周曆已移也。</span>仁不代母。秦直其位，<span class="style7">【索隱】周曆已移，周亡也。仁不代母，謂周得木德，木生火，周為漢母也。言曆運之道，仁恩之情，子不代母而王，謂火不代木，言漢不合卽代周也。秦值其閏位，得在木火之閒也。此論者之辭也。【正義】始皇以為周火德，秦代周從所不勝，為水德之始也。按：周木德也，秦水德也。五行之運，水生木，木生火，火生土，土生金，金生水。所生者為母，出者為子。帝王之次，子代母。秦稱水是母代子，故言若有德之君相代，不母承其子。直音值。言秦并天下稱帝，是秦德值帝王之位。</span>呂政殘虐。然以諸侯十三，<span class="style7">【集解】始皇初為秦王，年十三也。【索隱】呂政者，始皇名政，是呂不韋幸姬有娠，獻莊襄王而生始皇，故云呂政。</span>并兼天下，極情縱欲，養育宗親。三十七年，兵無所不加，制作政令，施於後王。<span class="style7">【正義】謂置郡縣，壞井田，開阡陌，不立侯王，始為伏臘；又置丞相、太尉、御史大夫、奉常、郎中令、僕射、廷尉、典客、宗正、少府、中尉、將作、詹事、水衡都尉、監、守、縣令、丞等，皆施於後王，至于隋、唐矣。</span>蓋得聖人之威，河神授圖，<span class="style7">【正義】蓋者，疑辭也。言始皇之威，能吞并天下稱帝，疑得聖人之威靈，河神之圖錄。</span>據狼、狐，蹈參、伐，佐政驅除，<span class="style7">【正義】狼音郎。狼，狐，主弓矢星。天官書云參伐主斬艾事。言秦據蹈狼、狐、參、伐之氣，驅滅天下。</span>距之<span class="style7">【正義】上音巨。之，至也。</span>稱始皇。</p>
<p id="p125"><a class="gg-link" href="#p125" onclick="return changeColor(this);"></a>　　始皇旣歿，胡亥極愚，酈山未畢，復作阿房，以遂前策。云「凡所為貴有天下者，肆意極欲，大臣至欲罷先君所為」。誅斯、去疾，任用趙高。痛哉言乎！人頭畜鳴。<span class="style7">【正義】畜，許又反。言胡亥人身有頭面，口能言語，不辨好惡，若六畜之鳴。</span>不威不伐惡，<span class="style7">【正義】此五字為一句也。</span>不篤不虛亡，<span class="style7">【正義】言胡亥藉帝王之威器，殘酷暴虐滋己惡，惡旣深篤，以至滅亡，豈其虛哉。</span>距之不得留，殘虐以促期，雖居形便之國，猶不得存。</p>
<p id="p126"><a class="gg-link" href="#p126" onclick="return changeColor(this);"></a>　　子嬰度次得嗣，冠玉冠，<span class="style7">【正義】上「冠」音綰。</span>佩華紱，<span class="style7">【正義】音拂。</span>車黃屋，<span class="style7">【集解】蔡邕曰：「黃屋者，蓋以黃為裏。」</span>從<span class="style7">【正義】才用反。</span>百司，謁七廟。小人乘非位，莫不怳忽失守，偷安日日，獨能長念却慮，父子作權，近取於戶牖之閒，竟誅猾臣，為<span class="style7">【正義】于偽反。</span>君討賊。高死之後，賔婚未得盡相勞，餐未及下咽，酒未及濡脣，楚兵已屠關中，真人翔霸上，素車嬰組，奉其符璽，以歸帝者。鄭伯茅旌鸞刀，嚴王退舍。<span class="style7">【集解】公羊傳曰：「楚莊王伐鄭，鄭伯肉袒，左執茅旌，右執鸞刀，以逆莊王，莊王退舍七里。」何休曰：「茅旌，鸞刀，祭祀宗廟所用也。執宗廟器者，示以宗廟血食自歸。」【正義】旌音精。嚴音莊。</span>河決不可復壅，魚爛不可復全。<span class="style7">【索隱】宋均曰：「言如魚之爛，從內而出。」</span>賈誼、司馬遷曰：「向使嬰有庸主之才，僅得中佐，山東雖亂，秦之地可全而有，宗廟之祀未當絕也。」秦之積衰，天下土崩瓦解，<span class="style7">【正義】言秦國敗壞，若屋宇崩穨，衆瓦解散也。</span>雖有周旦之材，無所復陳其巧，而以責一日之孤，<span class="style7">【正義】日音馹。一日之孤謂子嬰。</span>誤哉！俗傳秦始皇起罪惡，胡亥極，得其理矣。復責小子，<span class="style7">【正義】亦謂子嬰。</span>云秦地可全，所謂不通時變者也。紀季以酅，春秋不名。<span class="style7">【集解】春秋曰：「紀季以酅入于齊。」公羊傳曰：「何以不名？賢之也。謂設五廟以存姑姊妹也。」【正義】酅音戶圭反。括地志云：「安平城在青州臨淄縣東十九里，古紀之酅邑。帝王紀云周之紀國，姜姓也。紀侯譖齊哀公於周懿王，王烹之。外傳曰紀侯入為周士。竹書云齊襄公滅紀、郱、鄑、郚。」又括地志云：「郱城在青州臨朐縣東三十里。鄑城在北海縣東北七十里。郚城在密州安丘縣界。」郱音駢。鄑音訾。按：秦始皇起罪惡，胡亥極，得其理。國旣崩絕，箕子、比干尚不能存殷，庸主子嬰焉能救秦之敗？以賈誼、史遷不通時變，不如紀季之深識也。季，紀侯少弟，不書名，故曰紀季。</span>吾讀秦紀，至於子嬰車裂趙高，未嘗不健其決，憐其志。嬰死生之義備矣。<span class="style7">【集解】徐廣曰：「班固典引曰『永平十七年，詔問臣固，太史遷贊語中寧有非邪？臣對，賈誼言子嬰得中佐，秦未絕也。此言非是，臣素知之耳』。」</span></p>
<p class="style8" id="p127"><a class="gg-link" href="#p127" onclick="return changeColor(this);"></a>【索隱述贊】六國陵替，二周淪亡。并一天下，號為始皇。阿房雲構，金狄成行。南遊勒石，東瞰浮梁。滈池見遺，沙丘告喪。二世矯制，趙高是與。詐因指鹿，災生噬虎。子嬰見推，恩報君父。下乏中佐，上乃庸主。欲振穨綱，云誰克補。</p>
</div>
</div>
</div>
</div>
</body></html>
