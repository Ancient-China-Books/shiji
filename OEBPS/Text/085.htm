<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷八十五・呂不韋列傳第二十五</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷八十五・呂不韋列傳第二十五</h1>
<hr/>
<p id="p0"><a class="gg-link" href="#p0" onclick="return changeColor(this);"></a>呂不韋者，陽翟大賈人也。<span class="style7">〔索隱〕翟音狄，俗又音宅。地理志縣名，屬潁川。按：戰國策以不韋爲濮陽人，又記其事跡亦多，與此傳不同。班固雖云太史公採戰國策，然爲此傳當別有所聞見，故不全依彼說。或者劉向定戰國策時，以己異聞改彼書，遂令不與史記合也。賈音古。鄭玄注周禮云「行曰商，處曰賈」。〔正義〕陽翟，今河南府縣。</span>往來販賤賣貴，<span class="style7">〔集解〕徐廣曰：「一本云『陽翟大賈也，往來賤買貴賣』也。」〔索隱〕王劭賣作鬻，音育。案育賣義同，今如字讀。</span>家累千金。</p>
<p id="p1"><a class="gg-link" href="#p1" onclick="return changeColor(this);"></a>秦昭王四十年，太子死。其四十二年，以其次子安國君爲太子。<span class="style7">〔索隱〕名柱，後立，是爲孝文王也。</span>安國君有子二十餘人。安國君有所甚愛姬，立以爲正夫人，號曰華陽夫人。華陽夫人無子。安國君中男名子楚，<span class="style7">〔索隱〕即莊襄王也。戰國策曰本名異人，後從趙還，不韋使以楚服見，王后悅之，曰「吾楚人也而子字之」，乃變其名曰子楚也。</span>子楚母曰夏姬，毋愛。子楚爲秦質子於趙。<span class="style7">〔索隱〕質舊音致，今讀依此。穀梁傳曰「交質不及二伯」。左傳曰「信不由中，質無益也」。</span>秦數攻趙，趙不甚禮子楚。</p>
<p id="p2"><a class="gg-link" href="#p2" onclick="return changeColor(this);"></a>子楚，秦諸庶孽孫，<span class="style7">〔索隱〕韓王信傳亦曰「韓信，襄王孽孫」。張晏曰「孺子曰孽子」。何休注公羊「孽，賤子也。以非嫡正，故曰孽」。</span>質於諸侯，車乘進用不饒，<span class="style7">〔索隱〕按：下文云「以五百金爲進用」，宜依小顏讀爲「賮」，音才刃反。進者，財也，古字假借之也。</span>居處困，不得意。呂不韋賈邯鄲，見而憐之，曰「此奇貨可居」。<span class="style7">〔集解〕以子楚方財貨也。〔正義〕戰國策云：「濮陽人呂不韋賈邯鄲，見秦質子異人，謂其父曰：『耕田之利幾倍？』曰：『十倍。』『珠玉之贏幾倍？』曰：『百倍。』『立主定國之贏幾倍？』曰：『無數。』不韋曰：『今力田疾作，不得煖衣飽食；今定國立君，澤可遺後世，願往事之。』秦子異人質於趙，處於聊城，故往說之。乃說秦王后弟陽泉君曰：『君之罪至死，君知之乎？君門下無不居高官尊位，太子門下無貴者，而駿馬盈外廄，美女充後庭。王之春秋高矣，一日山陵崩，太子用事，君危於累卵，而不壽於朝生。今有計可以使君富千萬，寧於太山，必無危亡之患矣。』陽泉曰：『請聞其說。』不韋曰：『王年高矣，王后無子。子傒有承國之業，士倉又輔之。王一日山陵崩，子傒立，士倉用事，王后之門必生蓬蒿。子楚異人，賢材也，弃在於趙，無母，引領西望，欲一得歸。王后誠請而立之，是異人無國有國，王后無子有子。』陽泉曰：『諾。』入說王后，爲請於趙而歸之。」</span>乃往見子楚，說曰：「吾能大子之門。」子楚笑曰：「且自大君之門，而乃大吾門！」呂不韋曰：「子不知也，吾門待子門而大。」子楚心知所謂，乃引與坐，深語。<span class="style7">〔索隱〕謂旣解不韋所言之意，遂與密謀深語也。</span>呂不韋曰：「秦王老矣，安國君得爲太子。竊聞安國君愛幸華陽夫人，華陽夫人無子，能立適嗣者<span class="style7">〔正義〕適音嫡。</span>獨華陽夫人耳。今子兄弟二十餘人，子又居中，不甚見幸，久質諸侯。即大王薨，安國君立爲王，則子無幾得與長子<span class="style7">〔正義〕言子楚無望得爲太子。</span>及諸子旦暮在前者爭爲太子矣。」<span class="style7">〔索隱〕幾音冀。幾，望也。左傳曰「日月以幾」。戰國策曰「子傒承國之業」。高誘注云「子傒，秦太子異人之異母兄弟也」。</span>子楚曰：「然。爲之奈何？」呂不韋曰：「子貧，客於此，非有以奉獻於親及結賔客也。不韋雖貧，請以千金爲子西游，事安國君及華陽夫人，立子爲適嗣。」子楚乃頓首曰：「必如君策，請得分秦國與君共之。」</p>
<p id="p3"><a class="gg-link" href="#p3" onclick="return changeColor(this);"></a>呂不韋乃以五百金與子楚，爲進用，結賔客；而復以五百金買奇物玩好，自奉而西游秦，求見華陽夫人姊，而皆以其物獻華陽夫人。因言子楚賢智，結諸侯賔客徧天下，常曰「楚也以夫人爲天，日夜泣思太子及夫人」。夫人大喜。不韋因使其姊說夫人<span class="style7">〔索隱〕戰國策作「說秦王后弟陽泉君」也。</span>曰：「吾聞之，以色事人者，色衰而愛弛。今夫人事太子，甚愛而無子，不以此時蚤自結於諸子中賢孝者，舉立以爲適而子之，<span class="style7">〔索隱〕以此爲一句。子謂養之爲子也。然欲分「立以爲適」作上句，而「子之夫在則尊重」作下句，意亦通。</span>夫在則重尊，夫百歲之後，所子者爲王，終不失勢，此所謂一言而萬世之利也。不以繁華時樹本，即色衰愛弛後，雖欲開一語，尚可得乎？今子楚賢，而自知中男也，次不得爲適，其母又不得幸，自附夫人，夫人誠以此時拔以爲適，夫人則竟世有寵於秦矣。」華陽夫人以爲然，承太子閒，從容言<span class="style7">〔索隱〕閒音閑。從音七恭反。</span>子楚質於趙者絕賢，來往者皆稱譽之。乃因涕泣曰：「妾幸得充後宮，不幸無子，願得子楚立以爲適嗣，以託妾身。」安國君許之，乃與夫人刻玉符，約以爲適嗣。安國君及夫人因厚餽遺子楚，而請呂不韋傅之，子楚以此名譽益盛於諸侯。</p>
<p id="p4"><a class="gg-link" href="#p4" onclick="return changeColor(this);"></a>呂不韋取邯鄲諸姬絕好善舞者與居，<span class="style7">〔索隱〕言其姿容絕美而又善舞也。</span>知有身。子楚從不韋飲，見而說之，因起爲壽，請之。呂不韋怒，念業已破家爲子楚，欲以釣奇，<span class="style7">〔索隱〕釣者，以取魚喻也。奇即上云「此奇貨可居」也。</span>乃遂獻其姬。姬自匿有身，至大期時，<span class="style7">〔集解〕徐廣曰：「期，十二月也。」〔索隱〕譙周云「人十月生，此過二月，故云『大期』」，蓋當然也。旣云自匿有娠，則生政固當踰常期也。</span>生子政。子楚遂立姬爲夫人。</p>
<p id="p5"><a class="gg-link" href="#p5" onclick="return changeColor(this);"></a>秦昭王五十年，使王齮圍邯鄲，急，趙欲殺子楚。子楚與呂不韋謀，行金六百斤予守者吏，得脫，亡赴秦軍，遂以得歸。趙欲殺子楚妻子，子楚夫人趙豪家女也，得匿，以故母子竟得活。秦昭王五十六年，薨，太子安國君立爲王，華陽夫人爲王后，子楚爲太子。趙亦奉子楚夫人及子政歸秦。 </p>
<p id="p6"><a class="gg-link" href="#p6" onclick="return changeColor(this);"></a>秦王立一年，薨，謚爲孝文王。太子子楚代立，是爲莊襄王。莊襄王所養母華陽后爲華陽太后，<span class="style7">〔索隱〕劉氏本作「所生母」，「生」衍字。今檢諸本並無「生」字也。</span>真母夏姬尊以爲夏太后。莊襄王元年，以呂不韋爲丞相，封爲文信侯，<span class="style7">〔索隱〕下文「尊爲相國」。案：百官表曰「皆秦官，金印紫綬，掌承天子助理萬機。秦置左右，高帝置一，後又更名相國，哀帝時更名大司徒」。</span>食河南雒陽十萬戶。<span class="style7">〔索隱〕戰國策曰「食藍田十二縣」。而秦本紀莊襄王元年初置三川郡，地理志高祖更名河南。此秦代而曰「河南」者，史記後作，據漢郡而言之耳。</span></p>
<p id="p7"><a class="gg-link" href="#p7" onclick="return changeColor(this);"></a>莊襄王即位三年，薨，太子政立爲王，<span class="style7">〔集解〕徐廣曰：「時年十三。」</span>尊呂不韋爲相國，號稱「仲父」。<span class="style7">〔正義〕仲，中也，次父也。蓋效齊桓公以管仲爲仲父。</span>秦王年少，太后時時竊私通呂不韋。不韋家僮萬人。</p>
<p id="p8"><a class="gg-link" href="#p8" onclick="return changeColor(this);"></a>當是時，魏有信陵君，<span class="style7">〔正義〕年表云秦昭王五十六年，平原君卒；始皇四年，信陵君死；始皇九年，李園殺春申君。孟嘗君當秦昭王二十四年已後而卒，最早。</span>楚有春申君，趙有平原君，齊有孟嘗君，<span class="style7">〔索隱〕王劭云「孟嘗、春申死已久」。據表及傳，孟嘗、平原死稍在前。信陵將五國兵攻秦河外，正當在莊襄王時，不韋已爲相。又春申與不韋並時，各相向十餘年，不得言死之久矣。</span>皆下士喜賔客以相傾。呂不韋以秦之彊，羞不如，亦招致士，厚遇之，至食客三千人。是時諸侯多辯士，如荀卿之徒，著書布天下。呂不韋乃使其客人人著所聞，集論以爲八覽、六論、十二紀，二十餘萬言。<span class="style7">〔索隱〕八覽者，有始、孝行、慎大、先識、審分、審應、離俗、時君也。六論者，開春、慎行、貴直、不苟、以順、士容也。十二紀者，記十二月也，其書有孟春等紀。二十餘萬言，二十六卷也。</span>以爲備天地萬物古今之事，號曰呂氏春秋。布咸陽市門，<span class="style7">〔索隱〕地理志右扶風渭城縣，故咸陽，高帝更名新城，景帝更名渭城。案：咸訓皆，其地在渭水之北，北阪之南，水北曰陽，山南亦曰陽，皆在二者之陽也。</span>懸千金其上，延諸侯游士賔客有能增損一字者予千金。</p>
<p id="p9"><a class="gg-link" href="#p9" onclick="return changeColor(this);"></a>始皇帝益壯，太后淫不止。呂不韋恐覺禍及己，乃私求大陰人嫪毐以爲舍人，時縱倡樂，使毐以其陰關桐輪而行，<span class="style7">〔正義〕以桐木爲小車輪。</span>令太后聞之，以啗太后。太后聞，果欲私得之。呂不韋乃進嫪毐，詐令人以腐罪告之。<span class="style7">〔正義〕腐音輔，謂宮刑胥靡也。</span>不韋又陰謂太后曰：「可事詐腐，則得給事中。」太后乃陰厚賜主腐者吏，詐論之，拔其鬚眉爲宦者，遂得侍太后。太后私與通，絕愛之。有身，太后恐人知之，詐卜當避時，徙宮居雍。<span class="style7">〔正義〕雍故城在岐雍縣南七里，有秦都大鄭宮。</span>嫪毐常從，賞賜甚厚，事皆決於嫪毐。嫪毐家僮數千人，諸客求宦爲嫪毐舍人千餘人。</p>
<p id="p10"><a class="gg-link" href="#p10" onclick="return changeColor(this);"></a>始皇七年，莊襄王母夏太后薨。孝文王后曰華陽太后，與孝文王會葬壽陵。<span class="style7">〔正義〕秦孝文王陵在雍州萬年縣東北二十五里。</span>夏太后子莊襄王葬芷陽，<span class="style7">〔索隱〕芷音止。地理志京兆霸陵縣故芷陽。案：在長安東也。〔正義〕秦莊襄陵在雍州新豐縣西南三十五里。始皇在北，故俗亦謂之「見子陵」。</span>故夏太后獨別葬杜東，<span class="style7">〔索隱〕杜原之東也。〔正義〕夏太后陵在萬年縣東南二十五里。</span>曰「東望吾子，西望吾夫。後百年，旁當有萬家邑」。<span class="style7">〔索隱〕宣帝元康元年起杜陵。漢舊儀武、昭、宣三陵皆三萬戶，計去此一百六十餘年也。</span></p>
<p id="p11"><a class="gg-link" href="#p11" onclick="return changeColor(this);"></a>始皇九年，有告嫪毐實非宦者，常與太后私亂，生子二人，皆匿之。與太后謀曰「王即薨，以子爲後」。<span class="style7">〔集解〕說苑曰：「毐與侍中左右貴臣博弈飲酒，醉，爭言而鬬，瞋目大叱曰：『吾乃皇帝假父也，寠人子何敢乃與我亢！』所與鬬者走，行白始皇。」〔索隱〕劉氏寠音其矩反。今俗本多作「屢」字，蓋相承錯耳，不近詞義。今按：說苑作「寠子」，言輕諸侍中，以爲窮寠家之子也。</span>於是秦王下吏治，具得情實，事連相國呂不韋。九月，夷嫪毐三族，殺太后所生兩子，而遂遷太后於雍。<span class="style7">〔索隱〕說苑云遷太后棫陽宮。地理志雍縣有棫陽宮，秦昭王所起也。</span>諸嫪毐舍人皆沒其家而遷之蜀。<span class="style7">〔索隱〕家謂家產資物，並沒入官，人口則遷之蜀也。</span>王欲誅相國，爲其奉先王功大，及賔客辯士爲游說者衆，王不忍致法。</p>
<p id="p12"><a class="gg-link" href="#p12" onclick="return changeColor(this);"></a>秦王十年十月，免相國呂不韋。及齊人茅焦說秦王，秦王乃迎太后於雍，歸復咸陽，<span class="style7">〔集解〕徐廣曰：「入南宮。」</span>而出文信侯就國河南。</p>
<p id="p13"><a class="gg-link" href="#p13" onclick="return changeColor(this);"></a>歲餘，諸侯賔客使者相望於道，請文信侯。秦王恐其爲變，乃賜文信侯書曰：「君何功於秦？秦封君河南，食十萬戶。君何親於秦？號稱仲父。其與家屬徙處蜀！」呂不韋自度稍侵，恐誅，乃飲酖而死。<span class="style7">〔集解〕徐廣曰：「十二年。」駰案：皇覽曰「呂不韋冢在河南洛陽北邙道西大冢是也。民傳言呂母冢。不韋妻先葬，故其冢名『呂母』也」。</span>秦王所加怒呂不韋、嫪毐皆已死，乃皆復歸嫪毐舍人遷蜀者。</p>
<p id="p14"><a class="gg-link" href="#p14" onclick="return changeColor(this);"></a>始皇十九年，太后薨，謚爲帝太后，<span class="style7">〔索隱〕王劭云「秦不用謚法，此蓋號耳」，其義亦當然也。始皇稱皇帝之後，故其母號爲帝太后，豈謂誄列生時之行乎！</span>與莊襄王會葬茞陽。<span class="style7">〔集解〕徐廣曰：「一作『芷陽』。」</span></p>
<p id="p15"><a class="gg-link" href="#p15" onclick="return changeColor(this);"></a>太史公曰：不韋及嫪毐貴，封號文信侯。<span class="style7">〔索隱〕文信侯，不韋封也。嫪毐封長信侯。上文已言不韋封，此贊中言嫪毐得寵貴由不韋耳，今此合作「長信侯」也。</span>人之告嫪毐，毐聞之。秦王驗左右，未發。上之雍郊，毐恐禍起，乃與黨謀，矯太后璽發卒以反蘄年宮。<span class="style7">〔正義〕蘄年宮在岐州城西故城內。</span>發吏攻毐，毐敗亡走，追斬之好畤，<span class="style7">〔索隱〕地理志扶風有好畤縣。</span>遂滅其宗。而呂不韋由此絀矣。孔子之所謂「聞」者，其呂子乎？<span class="style7">〔集解〕論語曰：「夫聞也者，色取仁而行違，居之不疑，在邦必聞，在家必聞。」馬融曰：「此言佞人也。」</span></p>
<p class="style8" id="p16"><a class="gg-link" href="#p16" onclick="return changeColor(this);"></a>索隱述贊曰：不韋釣奇，委質子楚。華陽立嗣，邯鄲獻女。及封河南，乃號仲父。徙蜀懲謗，懸金作語。籌策旣成，富貴斯取。</p>
</div>
</div>
</div>
</div>
</body></html>