<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷四十‧楚世家第十</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷四十・楚世家第十</h1>
<hr/>
<p id="p0"><a class="gg-link" href="#p0" onclick="return changeColor(this);"></a>楚之先祖出自帝顓頊高陽。<span class="jiaozhusup">案：據辛德勇‹史記新本校勘›廣師大2017版270頁「祖」字衍當刪。</span>高陽者，黃帝之孫，昌意之子也。高陽生稱，<span class="style7">〔正義〕尺證反。</span>稱生卷章，卷章生重黎。<span class="style7">〔集解〕徐廣曰：「世本云老童生重黎及吳回。」譙周曰：「老童即卷章。」〔索隱〕卷章名老童，故系本云「老童生重黎」。重氏、黎氏二官代司天地，重為木正，黎為火正。案：左氏傳少昊氏之子曰重，顓頊氏之子曰黎。今以重黎為一人，仍是顓頊之子孫者，劉氏云「少昊氏之後曰重，顓頊氏之後曰重黎，對彼重則單稱黎，若自言當家則稱重黎。故楚及司馬氏皆重黎之後，非關少昊之重」。愚謂此解為當。</span>重黎為帝嚳高辛居火正，<span class="style7">〔索隱〕此重黎為火正，彼少昊氏之後重自為木正，知此重黎即彼之黎也。</span>甚有功，能光融天下，帝嚳命曰祝融。<span class="style7">〔集解〕虞翻曰：「祝，大；融，明也。」韋昭曰：「祝，始也。」</span>共工氏作亂，帝嚳使重黎誅之而不盡。帝乃以庚寅日誅重黎，而以其弟吳回為重黎後，復居火正，為祝融。 </p>
<p id="p1"><a class="gg-link" href="#p1" onclick="return changeColor(this);"></a>吳回生陸終。陸終生子六人，坼剖而產焉。<span class="style7">〔集解〕干寶曰：「先儒學士多疑此事。譙允南通才達學，精核數理者也，作古史考，以為作者妄記，廢而不論。余亦尤其生之異也。然按六子之世，子孫有國，升降六代，數千年閒，迭至霸王，天將興之，必有尤物乎？若夫前志所傳，修己背坼而生禹，簡狄胸剖而生契，歷代久遠，莫足相證。近魏黃初五年，汝南屈雍妻王氏生男兒從右胳下水腹上出，而平和自若，數月創合，母子無恙，斯蓋近事之信也。以今況古，固知注記者之不妄也。天地云為，陰陽變化，安可守之一端，概以常理乎？詩云『不坼不副，無災無害』。原詩人之旨，明古之婦人嘗有坼副而產者矣。又有因產而遇災害者，故美其無害也。」　〔索隱〕系本云：「陸終娶鬼方氏妹，曰女嬇。」</span>其長一曰昆吾；<span class="style7">〔集解〕虞翻曰：「昆吾名樊，為己姓，封昆吾。」世本曰：「昆吾者，衞是也。」　〔索隱〕長曰昆吾。系本云：「其一曰樊，是為昆吾。」又曰：「昆吾者，衞是。」宋忠曰：「昆吾，國名，己姓所出。」左傳曰：「衞侯夢見披髮登昆吾之觀。」按：今濮陽城中有昆吾臺。〔正義〕括地志云：「濮陽縣，古昆吾國也。昆吾故城在縣西三十里，臺在縣西百步，即昆吾墟也。」</span>二曰參胡；<span class="style7">〔集解〕世本曰：「參胡者，韓是也。」〔索隱〕系本云：「二曰惠連，是為參胡。參胡者，韓是。」宋忠曰：「參胡，國名，斟姓，無後。」</span>三曰彭祖；<span class="style7">〔集解〕虞翻曰：「名翦，為彭姓，封於大彭。」世本曰：「彭祖者，彭城是也。」〔索隱〕系本云：「三曰籛鏗，是為彭祖。彭祖者，彭城是。」虞翻云：「名翦，為彭姓，封於大彭。」〔正義〕括地志云：「彭城，古彭祖國也。外傳云殷末滅彭祖國也。虞翻云名翦。神仙傳云彭祖諱鏗，帝顓頊之玄孫，至殷末年已七百六十七歲而不衰老，遂往流沙之西，非壽終也。」</span>四曰會人；<span class="style7">〔集解〕世本曰：「會人者，鄭是也。」〔索隱〕系本云：「四曰求言，是為鄶人。鄶人者，鄭是。」宋忠曰：「求言，名也。妘姓所出，鄶國也。」　〔正義〕括地志云：「故鄶城在鄭州新鄭縣東北二十二里。毛詩譜云『昔高辛之土，祝融之墟，歷唐至周，重黎之後妘姓處其地，是為鄶國，為鄭武公所滅也』。」</span>五曰曹姓；<span class="style7">〔集解〕世本曰：「曹姓者，邾是也。」〔索隱〕系本云：「五曰安，是為曹姓。曹姓，邾是。」宋忠曰：「安，名也。曹姓者，諸曹所出。」〔正義〕括地志云：「故邾國在黃州黃岡縣東南百二十一里，史記云邾子，曹姓也。」</span>六曰季連，芉姓，楚其後也。<span class="style7">〔索隱〕系本云：「六曰季連，是為芉姓。季連者，楚是。」宋忠曰：「季連，名也。芉姓所出，楚之先。」芉音彌是反。芉，羊聲也。</span>昆吾氏，夏之時嘗為侯伯，桀之時湯滅之。彭祖氏，殷之時嘗為侯伯，殷之末世滅彭祖氏。季連生附沮，<span class="style7">〔集解〕孫檢曰：「一作『祖』。」〔索隱〕沮音才敘反。</span>附沮生穴熊。其後中微，或在中國，或在蠻夷，弗能紀其世。</p>
<p id="p2"><a class="gg-link" href="#p2" onclick="return changeColor(this);"></a>周文王之時，季連之苗裔曰鬻熊。鬻熊子事文王，蚤卒。其子曰熊麗。熊麗生熊狂，熊狂生熊繹。</p>
<p id="p3"><a class="gg-link" href="#p3" onclick="return changeColor(this);"></a>熊繹當周成王之時，舉文、武勤勞之後嗣，而封熊繹於楚蠻，封以子男之田，姓芉氏，居丹陽。<span class="style7">〔集解〕徐廣曰：「在南郡枝江縣。」〔正義〕潁容云傳例云：「楚居丹陽，今枝江縣故城是也。」括地志云：「歸州巴東縣東南四里歸故城，楚子熊繹之始國也。又熊繹墓在歸州秭歸縣。輿地志云秭歸縣東有丹陽城，周迴八里，熊繹始封也。」</span>楚子熊繹與魯公伯禽、衞康叔子牟、晉侯爕、齊太公子呂伋俱事成王。</p>
<p id="p4"><a class="gg-link" href="#p4" onclick="return changeColor(this);"></a>熊繹生熊艾，熊艾生熊䵣，<span class="style7">〔索隱〕一作「黮」，音土感反。䵣音但，與「亶」同字，亦作「亶」。</span>熊䵣生熊勝。熊勝以弟熊楊<span class="style7">〔索隱〕鄒誕本作「熊鍚」。一作「煬」。</span>為後。熊楊生熊渠。</p>
<p id="p5"><a class="gg-link" href="#p5" onclick="return changeColor(this);"></a>熊渠生子三年。當周夷王之時，王室微，諸侯或不朝，相伐。熊渠甚得江漢間民和，乃興兵伐庸、<span class="style7">〔集解〕杜預曰：「庸，今上庸縣。」〔正義〕括地志云：「房州竹山縣，本漢上庸縣，古之庸國。昔周武王伐紂，庸蠻在焉。」</span>楊粵，<span class="style7">〔索隱〕有本作「楊雩」，音吁，地名也。今音越。譙周亦作「楊越」。</span>至于鄂。<span class="style7">〔正義〕五各反。劉伯莊云：「地名，在楚之西，後徙楚，今東鄂州是也。」括地志云：「鄧州向城縣南二十里西鄂故城是楚西鄂。」</span>熊渠曰：「我蠻夷也，不與中國之號謚。」乃立其長子康為句亶王，<span class="style7">〔集解〕張瑩曰：「今江陵也。」〔索隱〕系本「康」作「庸」，「亶」作「袒」。地理志云江陵，南郡之縣也。楚文王自丹陽徙都之。</span>中子紅為鄂王，<span class="style7">〔集解〕九州記曰：「鄂，今武昌。」〔索隱〕有本作「藝經」二字，音摯紅，從下文熊摯紅讀也。古史考及鄒氏、劉氏等音無藝經，恐非也。〔正義〕括地志云：「武昌縣，鄂王舊都。今鄂王神即熊渠子之神也。」</span>少子執疵為越章王，<span class="style7">〔索隱〕系本無執字，越作「就」。</span>皆在江上楚蠻之地。及周厲王之時，暴虐，熊渠畏其伐楚，亦去其王。</p>
<p id="p6"><a class="gg-link" href="#p6" onclick="return changeColor(this);"></a>後為熊毋康，<span class="style7">〔集解〕徐廣曰：「即渠之長子。」</span>毋康早死。熊渠卒，子熊摯紅立。<span class="style7">〔索隱〕如此史意即上鄂王紅也。譙周以為「熊渠卒，子熊翔立；卒，長子摯有疾，少子熊延立」。此云「摯紅卒，其弟殺而自立，曰熊延」。欲會此代系，則翔亦毋康之弟，元嗣熊渠者。毋康旣蚤亡，摯紅立而被延殺，故史考言「摯有疾」，而此言「弒」也。〔正義〕即上鄂王紅也。</span>摯紅卒，其弟弒而代立，曰熊延。<span class="style7">〔正義〕譙周言「摯有疾」，此言「弒」，未詳。宋均注樂緯云：「熊渠嫡嗣曰熊摯，有惡疾，不得為後，別居於夔，為楚附庸，後王命曰夔子也。」</span>熊延生熊勇。</p>
<p id="p7"><a class="gg-link" href="#p7" onclick="return changeColor(this);"></a>熊勇六年，而周人作亂，攻厲王，厲王出奔彘。熊勇十年，卒，弟熊嚴為後。</p>
<p id="p8"><a class="gg-link" href="#p8" onclick="return changeColor(this);"></a>熊嚴十年，卒。有子四人，長子伯霜，中子仲雪，次子叔堪，<span class="style7">〔索隱〕一作「湛」。</span>少子季徇。<span class="style7">〔索隱〕旬俊反。</span>熊嚴卒，長子伯霜代立，是為熊霜。</p>
<p id="p9"><a class="gg-link" href="#p9" onclick="return changeColor(this);"></a>熊霜元年，周宣王初立。熊霜六年，卒，三弟争立。仲雪死；叔堪亡，避難於濮；<span class="style7">〔集解〕杜預曰：「建寧郡南有濮夷。」〔正義〕按：建寧，晉郡，在蜀南，與蠻相近。劉伯莊云：「濮在楚西南。」孔安國云：「庸、濮在漢之南。」按：成公元年「楚地千里」，孔說是也。</span>而少弟季徇立，是為熊徇。熊徇十六年，鄭桓公初封於鄭。二十二年，熊徇卒，子熊咢立。熊咢九年，卒，子熊儀立，是為若敖。</p>
<p id="p10"><a class="gg-link" href="#p10" onclick="return changeColor(this);"></a>若敖二十年，周幽王為犬戎所弒，周東徙，而秦襄公始列為諸侯。</p>
<p id="p11"><a class="gg-link" href="#p11" onclick="return changeColor(this);"></a>二十七年，若敖卒，子熊坎<span class="style7">〔索隱〕苦感反。一作「菌」，又作「欽」。</span>立，是為霄敖。霄敖六年，卒，子熊眴立，<span class="style7">〔集解〕徐廣曰：「眴音舜。」〔索隱〕徐音舜。按：玉篇在口部，顧氏云「楚之先，即蚡冒也」。劉音舜，其近代本即有字從目者。劉舜音，非。</span>是為蚡冒。<span class="style7">〔索隱〕古本「蚡」作「羒」，音憤。冒音亡北反，或亡報反。</span>蚡冒十三年，晉始亂，以曲沃之故。蚡冒十七年，卒。蚡冒弟熊通弒蚡冒子而代立，是為楚武王。</p>
<p id="p12"><a class="gg-link" href="#p12" onclick="return changeColor(this);"></a>武王十七年，晉之曲沃莊伯弒主國晉孝侯。十九年，鄭伯弟段作亂。二十一年，鄭侵天子之田。二十三年，衞弒其君桓公。二十九年，魯弒其君隱公。三十一年，宋太宰華督弒其君殤公。</p>
<p id="p13"><a class="gg-link" href="#p13" onclick="return changeColor(this);"></a>三十五年，楚伐隨。<span class="style7">〔集解〕賈逵曰：「隨，姬姓也。」杜預曰：「隨國今義陽隨縣。」〔正義〕括地志云：「隨州外城古隨國地。」世本云：「楚武王墓在豫州新息。隨，姬姓也。武王卒師中而兵罷。」括地志云「上蔡縣東北五十里」是也。</span>隨曰：「我無罪。」楚曰：「我蠻夷也。今諸侯皆為叛相侵，或相殺。我有敝甲，欲以觀中國之政，請王室尊吾號。」隨人為之周，請尊楚，王室不聽，還報楚。三十七年，楚熊通怒曰：「吾先鬻熊，文王之師也，早終。成王舉我先公，乃以子男田令居楚，蠻夷皆率服，而王不加位，我自尊耳。」乃自立為武王，與隨人盟而去。於是始開濮地而有之。</p>
<p id="p14"><a class="gg-link" href="#p14" onclick="return changeColor(this);"></a>五十一年，周召隨侯，數以立楚為王。楚怒，以隨背己，伐隨。武王卒師中而兵罷。<span class="style7">〔集解〕皇覽曰：「楚武王冢在汝南郡鮦陽縣葛陂鄉城東北，民謂之楚王岑。漢永平中，葛陵城北祝里社下於土中得銅鼎，而名曰『楚武王』，由是知楚武王之冢。民傳言，秦、項、赤眉之時欲發之，輙頹壞填壓，不得發也。」〔正義〕有本注「葛陂鄉」作「葛陵鄉」者，誤也。地理志云新蔡縣西北六十里有葛陂鄉，即費長房投竹成龍之陂，因為鄉名也。</span>子文王熊貲立，始都郢。<span class="style7">〔正義〕括地志云：「紀南故城在荊州江陵縣北五十里。杜預云國都於郢，今南郡江陵縣北紀南城是也。」括地志云：「又至平王，更城郢，在江陵縣東北六里，故郢城是也。」</span></p>
<p id="p15"><a class="gg-link" href="#p15" onclick="return changeColor(this);"></a>文王二年，伐申過鄧，<span class="style7">〔正義〕括地志云：「故申城在鄧州南陽縣北三十里。晉太康地志云周宣王舅所封。故鄧城在襄州安養縣北二十里。春秋之鄧國，莊十六年楚文王滅之。」</span>鄧人曰「楚王易取」，鄧侯不許也。<span class="style7">〔集解〕服虔云：「鄧，曼姓。」</span>六年，伐蔡，<span class="style7">〔正義〕豫州上蔡縣在州北七十里，古蔡國也。縣外城，蔡國城也。</span>虜蔡哀侯以歸，已而釋之。楚彊，陵江漢間小國，小國皆畏之。十一年，齊桓公始霸，楚亦始大。</p>
<p id="p16"><a class="gg-link" href="#p16" onclick="return changeColor(this);"></a>十二年，伐鄧，滅之。十三年，卒，子熊囏立，<span class="style7">〔集解〕史記音隱云：「囏，古『艱』字。」</span>是為杜敖。<span class="style7">〔索隱〕杜作壯，側狀反。</span>杜敖五年，欲殺其弟熊惲，<span class="style7">〔索隱〕惲音紆粉反。左傳作「頵」，紆貧反。</span>惲奔隨，與隨襲弒杜敖代立，是為成王。</p>
<p id="p17"><a class="gg-link" href="#p17" onclick="return changeColor(this);"></a>成王惲元年，初即位，布德施惠，結舊好於諸侯。使人獻天子，天子賜胙，曰：「鎮爾南方夷越之亂，無侵中國。」於是楚地千里。</p>
<p id="p18"><a class="gg-link" href="#p18" onclick="return changeColor(this);"></a>十六年，齊桓公以兵侵楚，至陘山。<span class="style7">〔正義〕杜預云：「陘，楚地。潁川召陵縣南有陘亭。」括地志云：「陘山在鄭州西南一百一十里，即此山也。」</span>楚成王使將軍屈完<span class="style7">〔正義〕屈，曲勿反。完音桓，楚族也。</span>以兵禦之，與桓公盟。桓公數以周之賦不入王室，楚許之，乃去。</p>
<p id="p19"><a class="gg-link" href="#p19" onclick="return changeColor(this);"></a>十八年，成王以兵北伐許，<span class="style7">〔集解〕地理志曰潁川許昌縣，故許國也。</span>許君肉袒謝，乃釋之。二十二年，伐黃。<span class="style7">〔索隱〕汝南弋陽縣，故黃國。〔正義〕括地志云：「黃國故城，漢弋陽縣也。秦時黃都，嬴姓，在光州定城縣四十里也。」</span>二十六年，滅英。<span class="style7">〔集解〕徐廣曰：「年表及他本皆作『英』，一本作『黃』。」〔正義〕英國在淮南，蓋蓼國也，不知改名時也。</span></p>
<p id="p20"><a class="gg-link" href="#p20" onclick="return changeColor(this);"></a>三十三年，宋襄公欲為盟會，召楚。楚王怒曰：「召我，我將好徃襲辱之。」遂行，至盂，<span class="style7">〔正義〕音于，宋地也。</span>遂執辱宋公，已而歸之。三十四年，鄭文公南朝楚。楚成王北伐宋，敗之泓，射傷宋襄公，襄公遂病創死。</p>
<p id="p21"><a class="gg-link" href="#p21" onclick="return changeColor(this);"></a>三十五年，晉公子重耳過楚，成王以諸侯客禮饗，而厚送之於秦。</p>
<p id="p22"><a class="gg-link" href="#p22" onclick="return changeColor(this);"></a>三十九年，魯僖公來請兵以伐齊，楚使申侯將兵伐齊，取穀，<span class="style7">〔集解〕杜預曰：「濟北穀城縣。」〔正義〕括地志云：「穀在濟州東阿縣東二十六里。」</span>置齊桓公子雍焉。齊桓公七子皆奔楚，楚盡以為上大夫。滅夔，夔不祀祝融、鬻熊故也。<span class="style7">〔集解〕服虔曰：「夔，楚熊渠之孫，熊摯之後。夔在巫山之陽，秭歸鄉是也。」〔索隱〕譙周作「滅歸」，歸即夔之地名歸鄉也。</span></p>
<p id="p23"><a class="gg-link" href="#p23" onclick="return changeColor(this);"></a>夏，伐宋，宋告急於晉，晉救宋，成王罷歸。將軍子玉請戰，成王曰：「重耳亡居外久，卒得反國，天之所開，不可當。」子玉固請，乃與之少師而去。晉果敗子玉於城濮。成王怒，誅子玉。</p>
<p id="p24"><a class="gg-link" href="#p24" onclick="return changeColor(this);"></a>四十六年，初，成王將以商臣為太子，語令尹子上。子上曰：「君之齒未也，<span class="style7">〔集解〕杜預曰：「齒，年也。言尚少。」</span>而又多內寵，絀乃亂也。楚國之舉常在少者。<span class="style7">〔集解〕賈逵曰：「舉，立也。」</span>且商臣蠭目而豺聲，忍人也，<span class="style7">〔集解〕服虔曰：「言忍為不義。」</span>不可立也。」王不聽，立之。後又欲立子職<span class="style7">〔集解〕賈逵曰：「職，商臣庶弟也。」</span>而絀太子商臣。商臣聞而未審也，告其傅潘崇曰：「何以得其實？」崇曰：「饗王之寵姬<span class="style7">姬，當作「妹」。</span>江芊<span class="style7">〔正義〕亡爾反。</span>而勿敬也。」商臣從之。江芊怒曰：「宜乎！王之欲殺若而立職也。」商臣告潘崇曰：「信矣。」崇曰：「能事之乎？」<span class="style7">〔集解〕服虔曰：「若立職，子能事之？」</span>曰：「不能。」「能亡去乎？」曰：「不能。」「能行大事乎？」<span class="style7">〔集解〕服虔曰：「謂弒君。」</span>曰：「能。」冬十月，商臣以宮衞兵圍成王。成王請食熊蹯而死，<span class="style7">〔集解〕杜預曰：「熊掌難熟，冀久將有外救之也。」</span>不聽。丁未，成王自絞殺。商臣代立，是為穆王。</p>
<p id="p25"><a class="gg-link" href="#p25" onclick="return changeColor(this);"></a>穆王立，以其太子宮予潘崇，使為太師，掌國事。穆王三年，滅江。<span class="style7">〔集解〕杜預曰：「江國在汝南安陽縣。」</span>四年，滅六、蓼。六、蓼，臯陶之後。<span class="style7">〔集解〕杜預曰：「六國，今廬江六縣。蓼國，今安豐蓼縣。」</span>八年，伐陳。十二年，卒。子莊王侶立。</p>
<p id="p26"><a class="gg-link" href="#p26" onclick="return changeColor(this);"></a>莊王即位三年，不出號令，日夜為樂，令國中曰：「有敢諫者死無赦！」伍舉入諫。莊王左抱鄭姬，右抱越女，坐鍾鼔之間。伍舉曰：「願有進隱。」<span class="style7">〔集解〕隱謂隱藏其意。</span>曰：「有鳥在於阜，三年不蜚不鳴，是何鳥也？」莊王曰：「三年不蜚，蜚將沖天；三年不鳴，鳴將驚人。舉退矣，吾知之矣。」居數月，淫益甚。大夫蘇從乃入諫。王曰：「若不聞令乎？」對曰：「殺身以明君，臣之願也。」於是乃罷淫樂，聽政，所誅者數百人，所進者數百人，任伍舉、蘇從以政，國人大說。是歲滅庸。<span class="style7">〔正義〕今房州竹山縣是也。</span>六年，伐宋，獲五百乘。</p>
<p id="p27"><a class="gg-link" href="#p27" onclick="return changeColor(this);"></a>八年，伐陸渾戎，<span class="style7">〔集解〕服虔曰：「陸渾戎在洛西南。」〔正義〕允姓之戎徙居陸渾。</span>遂至洛，觀兵於周郊。<span class="style7">〔集解〕服虔曰：「觀兵，陳兵示周也。」</span>周定王使王孫滿勞楚王。<span class="style7">〔集解〕服虔曰：「以郊勞禮迎之也。」</span>楚王問鼎小大輕重，<span class="style7">〔集解〕杜預曰：「示欲偪周取天下。」</span>對曰：「在德不在鼎。」莊王曰：「子無阻九鼎！楚國折鉤之喙，<span class="style7">〔正義〕喙，許衞反。凡戟有鉤。喙，鉤口之尖也。言楚國戟之鉤口尖有折者，足以為鼎，言鼎之易得也。</span>足以為九鼎。」王孫滿曰：「嗚呼！君王其忘之乎？昔虞夏之盛，遠方皆至，貢金九牧，<span class="style7">〔集解〕服虔曰：「使九州之牧貢金。」</span>鑄鼎象物，<span class="style7">〔集解〕賈逵曰：「象所圖物著之於鼎。」</span>百物而為之備，使民知神姦。<span class="style7">〔集解〕杜預曰：「圖鬼神百物之形，使民逆備之也。」</span>桀有亂德，鼎遷於殷，載祀六百。<span class="style7">〔集解〕賈逵曰：「載，辭也。祀，年也。商曰祀。」王肅曰：「載祀者，猶言年也。」</span>殷紂暴虐，鼎遷於周。德之休明，雖小必重；<span class="style7">〔集解〕杜預曰：「不可遷。」</span>其姦回昬亂，雖大必輕。<span class="style7">〔集解〕杜預曰：「言可移。」</span>昔成王定鼎于郟鄏，<span class="style7">〔集解〕杜預曰：「郟鄏今河南也，河南縣西有郟鄏陌。武王遷之，成王定之。」〔索隱〕按周書，郟，雒北山名，音甲。鄏謂田厚鄏，故以名焉。</span>卜世三十，卜年七百，天所命也。周德雖衰，天命未改。鼎之輕重，未可問也。」楚王乃歸。</p>
<p id="p28"><a class="gg-link" href="#p28" onclick="return changeColor(this);"></a>九年，相若敖氏。<span class="style7">〔集解〕左傳曰子越椒。</span>人或讒之王，恐誅，反攻王，王擊滅若敖氏之族。十三年，滅舒。<span class="style7">〔集解〕杜預曰：「廬江六縣東有舒城也。」</span></p>
<p id="p29"><a class="gg-link" href="#p29" onclick="return changeColor(this);"></a>十六年，伐陳，殺夏徵舒。徵舒弒其君，故誅之也。已破陳，即縣之。羣臣皆賀，申叔時使齊來，不賀。王問，對曰：「鄙語曰，牽牛徑人田，田主取其牛。徑者則不直矣，取之牛不亦甚乎？且王以陳之亂而率諸侯伐之，以義伐之而貪其縣，亦何以復令於天下！」莊王乃復國陳後。</p>
<p id="p30"><a class="gg-link" href="#p30" onclick="return changeColor(this);"></a>十七年春，楚莊王圍鄭，三月克之。入自皇門，<span class="style7">〔集解〕賈逵曰：「鄭城門。」何休曰：「郭門也。」</span>鄭伯肉袒牽羊以逆，<span class="style7">〔集解〕賈逵曰：「肉袒牽羊，示服為臣隸也。」</span>曰：「孤不天，不能事君，君用懷怒，以及敝邑，孤之罪也。敢不惟命是聽！賔之南海，若以臣妾賜諸侯，亦惟命是聽。若君不忘厲、宣、桓、武，<span class="style7">〔集解〕杜預曰：「周厲王、宣王，鄭之所自出也。鄭桓公、武公，始封之賢君也。」</span>不絕其社稷，使改事君，孤之願也，非所敢望也。敢布腹心。」楚羣臣曰：「王勿許。」莊王曰：「其君能下人，必能信用其民，庸可絕乎！」莊王自手旗，左右麾軍，引兵去三十里而舍，遂許之平。<span class="style7">〔集解〕杜預曰：「退一舍而禮鄭。」</span>潘尪入盟，子良出質。<span class="style7">〔集解〕潘尪，楚大夫。子良，鄭伯弟。</span>夏六月，晉救鄭，與楚戰，大敗晉師河上，遂至衡雍而歸。</p>
<p id="p31"><a class="gg-link" href="#p31" onclick="return changeColor(this);"></a>二十年，圍宋，以殺楚使也。<span class="style7">〔索隱〕左傳宣十四年「楚子使申舟聘于齊，曰：『無假道于宋。』華元曰：『過我而不假道，鄙我也，鄙我，亡也；殺其使者必伐我，伐我亦亡也：亡一也。』乃殺之。楚子聞之，投袂而起。九月，圍宋」是也。</span>圍宋五月，城中食盡，易子而食，析骨而炊。宋華元出告以情。莊王曰：「君子哉！」遂罷兵去。</p>
<p id="p32"><a class="gg-link" href="#p32" onclick="return changeColor(this);"></a>二十三年，莊王卒，子共王審立。</p>
<p id="p33"><a class="gg-link" href="#p33" onclick="return changeColor(this);"></a>共王十六年，晉伐鄭。鄭告急，共王救鄭。與晉兵戰鄢陵，晉敗楚，射中共王目。共王召將軍子反。子反嗜酒，從者豎陽穀進酒醉。王怒，射殺子反，遂罷兵歸。</p>
<p id="p34"><a class="gg-link" href="#p34" onclick="return changeColor(this);"></a>三十一年，共王卒，子康王招立。康王立十五年卒，子員<span class="style7">〔索隱〕音雲。左傳作「麏」。</span>立，是為郟敖。</p>
<p id="p35"><a class="gg-link" href="#p35" onclick="return changeColor(this);"></a>康王寵弟公子圍、<span class="style7">〔集解〕徐廣曰：「史記多作『回』。」</span>子比、子晳、弃疾。郟敖三年，以其季父康王弟公子圍為令尹，主兵事。四年，圍使鄭，道聞王疾而還。十二月己酉，圍入問王疾，絞而弒之，<span class="style7">〔集解〕荀卿曰：「以冠纓絞之。」左傳曰：「葬王于郟，謂之郟敖。」</span>遂殺其子莫及平夏。使使赴於鄭。伍舉問曰：「誰為後？」<span class="style7">〔集解〕服虔曰：「問來赴者。」</span>對曰：「寡大夫圍。」伍舉更曰：「共王之子圍為長。」<span class="style7">〔集解〕杜預曰：「伍舉更赴辭，使從禮告終稱嗣，不以篡弒赴諸侯。」</span>子比奔晉，而圍立，是為靈王。</p>
<p id="p36"><a class="gg-link" href="#p36" onclick="return changeColor(this);"></a>靈王三年六月，楚使使告晉，欲會諸侯。諸侯皆會楚于申。伍舉曰：「昔夏啟有鈞臺之饗，<span class="style7">〔集解〕杜預曰：「河南陽翟縣南有鈞臺坡。」</span>商湯有景亳之命，周武王有盟津之誓，成王有歧陽之蒐，<span class="style7">〔集解〕賈逵曰：「岐山之陽。」</span>康王有豐宮之朝，<span class="style7">〔集解〕服虔曰：「豐宮，成王廟所在也。」杜預曰：「豐在始平鄠縣東，有靈臺，康王於是朝諸侯。」</span>穆王有塗山之會，齊桓有召陵之師，晉文有踐土之盟，君其何用？」靈王曰：「用桓公。」<span class="style7">〔集解〕杜預曰：「用會召陵之禮也。」</span>時鄭子產在焉。於是晉、宋、魯、衞不徃。靈王已盟，有驕色。伍舉曰：「桀為有仍之會，有緡叛之。<span class="style7">〔集解〕賈逵曰：「仍，緡，國名也。」</span>紂為黎山之會，東夷叛之。<span class="style7">〔集解〕服虔曰：「黎，東夷國名也，子姓。」</span>幽王為太室之盟，戎、翟叛之。<span class="style7">〔集解〕杜預曰：「太室，中嶽也。」</span>君其慎終！」</p>
<p id="p37"><a class="gg-link" href="#p37" onclick="return changeColor(this);"></a>七月，楚以諸侯兵伐吳，圍朱方。八月，克之，囚慶封，滅其族。以封徇，曰：「無效齊慶封弒其君而弱其孤，以盟諸大夫！」<span class="style7">〔集解〕杜預曰：「齊崔杼弒其君，慶封其黨，故以弒君之罪責之也。」</span>封反曰：「莫如楚共王庶子圍弒其君兄之子員而代之立！」<span class="style7">〔集解〕穀梁傳曰：「軍人粲然皆笑。」</span>於是靈王使弃疾殺之。</p>
<p id="p38"><a class="gg-link" href="#p38" onclick="return changeColor(this);"></a>七年，就章華臺，<span class="style7">〔集解〕杜預曰：「南郡華容縣有臺，在城內。」</span>下令內亡人實之。</p>
<p id="p39"><a class="gg-link" href="#p39" onclick="return changeColor(this);"></a>八年，使公子弃疾將兵滅陳。十年，召蔡侯，醉而殺之。使弃疾定蔡，因為陳蔡公。</p>
<p id="p40"><a class="gg-link" href="#p40" onclick="return changeColor(this);"></a>十一年，伐徐以恐吳。<span class="style7">〔集解〕左傳曰使蕩侯等圍徐。</span>靈王次於乾谿以待之。王曰：「齊、晉、魯、衞，其封皆受寶器，我獨不。今吾使使周求鼎以為分，其予我乎？」<span class="style7">〔集解〕服虔曰：「有功德，受分器。」</span>析父對曰：「其予君王哉！<span class="style7">〔集解〕賈逵曰：「析父，楚大夫。」〔索隱〕據左氏此是右尹子革之詞，史蓋誤也。</span>昔我先王熊繹辟在荊山，蓽露藍蔞<span class="style7">〔集解〕徐廣曰：「蓽，一作『暴』。」駰案：服虔曰「蓽露，柴車素木輅也。藍蔞，言衣敝壞，其蔞藍藍然也」。</span>以處草莽，跋涉山林<span class="style7">〔集解〕服虔曰：「草行曰跋，水行曰涉。」</span>以事天子，唯是桃弧棘矢以共王事。<span class="style7">〔集解〕服虔曰：「桃弧棘矢所以禦其災，言楚地山林無所出也。」</span>齊，王舅也；<span class="style7">〔集解〕服虔曰：「齊呂伋，成王之舅。」</span>晉及魯、衞，王母弟也：楚是以無分而彼皆有。周今與四國服事君王，將惟命是從，豈敢愛鼎？」靈王曰：「昔我皇祖伯父昆吾舊許是宅，<span class="style7">〔集解〕服虔曰：「陸終氏六子，長曰昆吾，少曰季連。季連，楚之祖，故謂昆吾為伯父也。昆吾曾居許地，故曰舊許是宅。」</span>今鄭人貪其田，不我予，今我求之，其予我乎？」對曰：「周不愛鼎，鄭安敢愛田？」靈王曰：「昔諸侯遠我而畏晉，今吾大城陳、蔡、不羹，<span class="style7">〔集解〕韋昭曰：「二國，楚別都也。潁川定陵有東不羹，襄城有西不羹。」〔正義〕括地志云：「不羹故城在許州襄城縣東三十里。地理志云此乃西不羹者也。」</span>賦皆千乘，諸侯畏我乎？」對曰：「畏哉！」靈王喜曰：「析父善言古事焉。」<span class="style7">〔正義〕左傳昭十二年，析父謂子革曰：「吾子楚國之望也，今與王言如響，國其若之何？」杜預曰：「譏其順王心如響應聲也。」按：此對王言是子革之辭，太史公云析父，誤也。析父時為王僕，見子革對，故歎也。</span></p>
<p id="p41"><a class="gg-link" href="#p41" onclick="return changeColor(this);"></a>十二年春，楚靈王樂乾谿，不能去也。國人苦役。初，靈王會兵於申，僇越大夫常壽過，<span class="style7">〔索隱〕僇，辱也。</span>殺蔡大夫觀起。<span class="style7">〔索隱〕觀音官。觀，姓；起，名。</span>起子從亡在吳，<span class="style7">〔索隱〕從音才松反。</span>乃勸吳王伐楚，為間越大夫常壽過而作亂，為吳間。使矯公子弃疾命召公子比於晉，至蔡，與吳、越兵欲襲蔡。令公子比見弃疾，與盟於鄧。<span class="style7">〔集解〕杜預曰：「潁川邵陵縣西有鄧城。」〔正義〕括地志云：「故鄧城在豫州郾城縣東三十五里。」按：在古召陵縣西十里也。</span>遂入殺靈王太子祿，立子比為王，公子子晳為令尹，弃疾為司馬。先除王宮，觀從從師于乾谿，令楚衆曰：「國有王矣。先歸，復爵邑田室。後者遷之。」楚衆皆潰，去靈王而歸。</p>
<p id="p42"><a class="gg-link" href="#p42" onclick="return changeColor(this);"></a>靈王聞太子祿之死也，自投車下，而曰：「人之愛子亦如是乎？」侍者曰：「甚是。」王曰：「余殺人之子多矣，能無及此乎？」右尹曰：<span class="style7">〔集解〕左傳曰右尹子革。</span>「請待於郊以聽國人。」<span class="style7">〔集解〕服虔曰：「聽國人欲為誰。」</span>王曰：「衆怒不可犯。」曰：「且入大縣而乞師於諸侯。」王曰：「皆叛矣。」又曰：「且奔諸侯以聽大國之慮。」王曰：「大福不再，祗取辱耳。」於是王乘舟將欲入鄢。<span class="style7">〔集解〕服虔曰：「鄢，楚別都也。」杜預曰：「襄陽宜城縣。」〔正義〕音偃。括地志云：「故鄢城在襄州安養縣北三里，在襄州北五里，南去荊州二百五十里。」按：王自夏口從漢水上入鄢也。左傳云「王沿夏將欲入鄢」是也。括地志云：「鄢水源出襄州義清縣西界託仗山。水經云蠻水即鄢水是也。」</span>右尹度王不用其計，懼俱死，亦去王亡。</p>
<p id="p43"><a class="gg-link" href="#p43" onclick="return changeColor(this);"></a>靈王於是獨傍偟山中，野人莫敢入王。王行遇其故鋗人，<span class="style7">〔集解〕韋昭曰：「今之中涓也。」</span>謂曰：「為我求食，我已不食三日矣。」鋗人曰：「新王下法，有敢饟王從王者，罪及三族，且又無所得食。」王因枕其股而卧。鋗人又以土自代，逃去。王覺而弗見，遂飢弗能起。芊尹申無宇之子申亥曰：「吾父再犯王命，<span class="style7">〔集解〕服虔曰：「斷王旌，執人於章華之宮。」</span>王弗誅，恩孰大焉！」乃求王，遇王飢於釐澤，奉之以歸。夏五月癸丑，王死申亥家，<span class="style7">〔正義〕左傳云「夏五月癸亥，王縊于芊尹申亥」是也。</span>申亥以二女從死，并葬之。</p>
<p id="p44"><a class="gg-link" href="#p44" onclick="return changeColor(this);"></a>是時楚國雖已立比為王，畏靈王復來，又不聞靈王死，故觀從謂初王比曰：「不殺弃疾，雖得國猶受禍。」王曰：「余不忍。」從曰：「人將忍王。」王不聽，乃去。弃疾歸。國人每夜驚，曰：「靈王入矣！」乙卯夜，弃疾使船人從江上走呼曰：「靈王至矣！」國人愈驚。又使曼成然告初王比及令尹子晳曰：「王至矣！國人將殺君，司馬將至矣！<span class="style7">〔集解〕杜預曰：「司馬謂弃疾。」</span>君蚤自圖，無取辱焉。衆怒如水火，不可救也。」初王及子晳遂自殺。丙辰，弃疾即位為王，改名熊居，是為平王。</p>
<p id="p45"><a class="gg-link" href="#p45" onclick="return changeColor(this);"></a>平王以詐弒兩王而自立，恐國人及諸侯叛之，乃施惠百姓。復陳蔡之地而立其後如故，歸鄭之侵地。存恤國中，修政教。吳以楚亂故，獲五率以歸。<span class="style7">〔集解〕服虔曰：「五率，蕩侯、潘子、司馬督、囂尹午、陵尹喜。」</span>平王謂觀從：「恣爾所欲。」欲為卜尹，王許之。<span class="style7">〔集解〕賈逵曰：「卜尹，卜師，大夫官。」</span></p>
<p id="p46"><a class="gg-link" href="#p46" onclick="return changeColor(this);"></a>初，共王有寵子五人，無適立，乃望祭羣神，請神決之，使主社稷，而陰與巴姬<span class="style7">〔集解〕賈逵曰：「共王妾。」</span>埋璧於室內，<span class="style7">〔正義〕左傳云：「埋璧於太室之庭。」杜預曰：「太室，祖廟也。」</span>召五公子齋而入。康王跨之，<span class="style7">〔集解〕服虔曰：「兩足各跨璧一邊。」杜預曰：「過其上。」</span>靈王肘加之，子比、子晳皆遠之。平王幼，抱而入，再拜，壓紐。故康王以長立，至其子失之；圍為靈王，及身而弒；子比為王十餘日，子晳不得立，又俱誅。四子皆絕無後。唯獨弃疾後立，為平王，竟續楚祀，如其神符。</p>
<p id="p47"><a class="gg-link" href="#p47" onclick="return changeColor(this);"></a>初，子比自晉歸，韓宣子問叔向曰：「子比其濟乎？」對曰：「不就。」宣子曰：「同惡相求，如市賈焉，<span class="style7">〔集解〕服虔曰：「謂國人共惡靈王者，如市賈之人求利也。」</span>何為不就？」對曰：「無與同好，誰與同惡？<span class="style7">〔集解〕服虔曰：「言無黨於內，當與誰共同好惡。」</span>取國有五難：有寵無人，一也；<span class="style7">〔集解〕杜預曰：「寵須賢人而固。」</span>有人無主，二也；<span class="style7">〔集解〕杜預曰：「雖有賢人，當須內主為應。」</span>有主無謀，三也；<span class="style7">〔集解〕杜預曰：「謀，策謀也。」</span>有謀而無民，四也；<span class="style7">〔集解〕杜預曰：「民，衆也。」</span>有民而無德，五也。<span class="style7">〔集解〕杜預曰：「四者旣備，當以德成之。」</span>子比在晉十三年矣，晉、楚之從不聞通者，可謂無人矣；<span class="style7">〔集解〕杜預曰：「晉、楚之士從子比游，皆非達人。」</span>族盡親叛，可謂無主矣；<span class="style7">〔集解〕杜預曰：「無親族在楚。」</span>無釁而動，可謂無謀矣；<span class="style7">〔集解〕服虔曰：「言靈王尚在，而妄動取國，故謂無謀。」</span>為羈終世，可謂無民矣；<span class="style7">〔集解〕杜預曰：「終身羈客在於晉，是無民。」</span>亡無愛徵，可謂無德矣。<span class="style7">〔集解〕杜預曰：「楚人無愛念者。」</span>王虐而不忌，<span class="style7">〔集解〕杜預曰：「靈王暴虐，無所畏忌，將自亡。」</span>子比涉五難以弒君，誰能濟之！有楚國者，其弃疾乎？君陳、蔡，方城外屬焉。<span class="style7">〔正義〕方城山在許州葉縣西十八里也。</span>苛慝不作，盜賊伏隱，私欲不違，<span class="style7">〔集解〕服虔曰：「不以私欲違民心。」</span>民無怨心。先神命之，國民信之。芉姓有亂，必季實立，楚之常也。子比之官，則右尹也；數其貴寵，則庶子也；以神所命，則又遠之；民無懷焉，將何以立？」宣子曰：「齊桓、晉文不亦是乎？」<span class="style7">〔集解〕服虔曰：「皆庶子而出奔。」</span>對曰：「齊桓，衞姬之子也，有寵於釐公。有鮑叔牙、賔須無、隰朋以為輔，有莒、衞以為外主，<span class="style7">〔集解〕賈逵曰：「齊桓出奔莒，自莒先入，衞人助之。」</span>有高、國以為內主。<span class="style7">〔集解〕服虔曰：「國子，高子，皆齊之正卿。」</span>從善如流，<span class="style7">〔集解〕服虔曰：「言其疾。」</span>施惠不倦。有國，不亦宜乎？昔我文公，狐季姬之子也，有寵於獻公。好學不倦。生十七年，有士五人，有先大夫子餘、子犯以為腹心，<span class="style7">〔集解〕賈逵曰：「子餘，趙衰。」</span>有魏犫、賈佗以為股肱，有齊、宋、秦、楚以為外主，<span class="style7">〔集解〕賈逵曰：「齊以女妻之，宋贈之馬，楚享以九獻，秦送內之。」</span>有欒、郤、狐、先以為內主。<span class="style7">〔集解〕賈逵曰：「四姓，晉大夫。」　〔正義〕杜預云：「謂欒枝、郤縠、狐突、先軫也。」</span>亡十九年，守志彌篤。惠、懷弃民，<span class="style7">〔集解〕服虔曰：「皆弃民不恤。」</span>民從而與之。<span class="style7">〔正義〕以惠、懷弃民，故民相從而歸心於文公。</span>故文公有國，不亦宜乎？子比無施於民，無援於外，去晉，晉不送；歸楚，楚不迎。何以有國！」子比果不終焉，卒立者弃疾，<span class="style7">〔正義〕左傳云：「獲神，一也；有民，二也；令德，三也；寵貴，四也；居常，五也。有五利以去五難，誰能害之！」杜預云：「獲神，當璧拜也；有民，民信也；令德，無苛慝也；寵貴，妃子也；居常，弃疾季也。」</span>如叔向言也。</p>
<p id="p48"><a class="gg-link" href="#p48" onclick="return changeColor(this);"></a>平王二年，使費無忌<span class="style7">〔集解〕服虔曰：「楚大夫。」　〔索隱〕左傳作「無極」，極忌聲相近。</span>如秦為太子建娶婦。<span class="style7">〔正義〕左傳云：「楚子之在蔡也，郥陽之女奔之，生太子建。」杜預云：「郥，蔡邑也。」郥，古覔反。</span>婦好，來，未至，無忌先歸，說平王曰：「秦女好，可自娶，為太子更求。」平王聽之，卒自娶秦女，生熊珍。更為太子娶。是時伍奢為太子太傅，無忌為少傅。無忌無寵於太子，常讒惡太子建。建時年十五矣，其母蔡女也，無寵於王，王稍益疏外建也。</p>
<p id="p49"><a class="gg-link" href="#p49" onclick="return changeColor(this);"></a>六年，使太子建居城父，守邊。<span class="style7">〔集解〕服虔曰：「城父，楚北境邑。」杜預曰：「襄城城父縣。」〔正義〕父音甫。括地志云：「城父故城在許州葉縣東北四十五里，即杜預云襄城城父縣也。又許州襄城縣東四十里亦有父城故城一所，服虔云『城父，楚北境』，乃是父城之名，非建所守。杜預云言成父，又誤也。傳及酈元水經注云『楚大城城父，使太子建居之』，即十三州志云太子建所居城父，謂今亳州城父縣也。」按：今亳州見有城父縣，是建所守者也。地理志云潁川有父城縣，沛郡有城父縣，此二名別耳。</span>無忌又日夜讒太子建於王曰：「自無忌入秦女，太子怨，亦不能無望於王，王少自備焉。且太子居城父，擅兵，外交諸侯，且欲入矣。」平王召其傅伍奢責之。伍奢知無忌讒，乃曰：「王奈何以小臣疏骨肉？」無忌曰：「今不制，後悔也。」於是王遂囚伍奢，而召其二子而告以免父死。乃令司馬奮揚召太子建，欲誅之。太子聞之，亡奔宋。</p>
<p id="p50"><a class="gg-link" href="#p50" onclick="return changeColor(this);"></a>無忌曰：「伍奢有二子，不殺者為楚國患。盍以免其父召之，必至。」於是王使使謂奢：「能致二子則生，不能將死。」奢曰：「尚至，胥不至。」王曰：「何也？」奢曰：「尚之為人，廉，死節，慈孝而仁，聞召而免父，必至，不顧其死。胥之為人，智而好謀，勇而矜功，知來必死，必不來。然為楚國憂者必此子。」於是王使人召之，曰：「來，吾免爾父。」伍尚謂伍胥曰：「聞父免而莫奔，不孝也；父戮莫報，無謀也；度能任事，智也。子其行矣，我其歸死。」伍尚遂歸。伍胥彎弓屬矢，出見使者，曰：「父有罪，何以召其子為？」將射，使者還走，遂出奔吳。伍奢聞之，曰：「胥亡，楚國危哉。」楚人遂殺伍奢及尚。</p>
<p id="p51"><a class="gg-link" href="#p51" onclick="return changeColor(this);"></a>十年，楚太子建母在居巢，<span class="style7">〔正義〕廬州巢縣是也。</span>開吳。吳使公子光伐楚，遂敗陳、蔡，取太子建母而去。楚恐，城郢。<span class="style7">〔正義〕在江陵縣東北六里，已解於前。按：傳城郢在昭公二十三年，下重言城郢。杜預云「楚用子囊遺言以築郢城矣，今畏吳，復修以自固也」</span>初，吳之邊邑卑梁<span class="style7">〔正義〕卑梁邑近鍾離也。</span>與楚邊邑鍾離小童争桑，兩家交怒相攻，滅卑梁人。卑梁大夫怒，發邑兵攻鍾離。楚王聞之怒，發國兵滅卑梁。吳王聞之大怒，亦發兵，使公子光因建母家攻楚，遂滅鍾離、居巢。楚乃恐而城郢。<span class="style7">〔索隱〕去年已城郢，今又重言。據左氏昭二十三年城郢，二十四年無重城郢之文，是史記誤也。</span></p>
<p id="p52"><a class="gg-link" href="#p52" onclick="return changeColor(this);"></a>十三年，平王卒。將軍子常曰：「太子珍少，且其母乃前太子建所當娶也。」欲立令尹子西。子西，平王之庶弟也，有義。子西曰：「國有常法，更立則亂，言之則致誅。」乃立太子珍，是為昭王。</p>
<p id="p53"><a class="gg-link" href="#p53" onclick="return changeColor(this);"></a>昭王元年，楚衆不說費無忌，以其讒亡太子建，殺伍奢子父與郤宛。宛之宗姓伯氏子嚭及子胥皆奔吳，吳兵數侵楚，楚人怨無忌甚。楚令尹子常<span class="style7">〔正義〕名瓦。左傳云囊瓦伐吳。</span>誅無忌以說衆，衆乃喜。</p>
<p id="p54"><a class="gg-link" href="#p54" onclick="return changeColor(this);"></a>四年，吳三公子<span class="style7">〔索隱〕昭三十年，二父公奔楚，公子掩餘奔徐，公子燭庸奔鍾離。此言三公子，非也。</span>奔楚，楚封之以扞吳。五年，吳伐取楚之六、潛。<span class="style7">〔正義〕故六城在壽州安豐縣南百三十二里，偃姓，臯陶之後所封也。潛城，楚之潛邑，在霍山縣東二百步。</span>七年，楚使子常伐吳，吳大敗楚於豫章。<span class="style7">〔正義〕今洪州也。</span></p>
<p id="p55"><a class="gg-link" href="#p55" onclick="return changeColor(this);"></a>十年冬，吳王闔閭、伍子胥、伯嚭與唐、蔡俱伐楚，楚大敗，吳兵遂入郢，辱平王之墓，以伍子胥故也。吳兵之來，楚使子常以兵迎之，夾漢水陣。吳伐敗子常，子常亡奔鄭。楚兵走，吳乘勝逐之，五戰及郢。己卯，昭王出奔。庚辰，吳人入郢。<span class="style7">〔集解〕春秋云十一月庚辰。</span></p>
<p id="p56"><a class="gg-link" href="#p56" onclick="return changeColor(this);"></a>昭王亡也，至雲夢。雲夢不知其王也，射傷王。王走鄖。<span class="style7">〔正義〕走音奏。鄖音云。括地志云：「安州安陸縣城，本春秋時鄖國城也。」</span>鄖公之弟懷曰：「平王殺吾父，<span class="style7">〔集解〕服虔曰：「父曼成然。」　〔正義〕成然立平王，貪求無厭，平王殺之。</span>今我殺其子，不亦可乎？」鄖公止之，然恐其弒昭王，乃與王出奔隨。<span class="style7">〔正義〕括地志云：「隨州城外古隨國城。隨，姬姓也。」又云：「楚昭王城在隨州縣北七里。左傳云吳師入郢，王奔隨，隨人處之公宮之北，即此城是也。」</span>吳王聞昭王徃，即進擊隨，謂隨人曰：「周之子孫封於江漢之間者，楚盡滅之。」欲殺昭王。王從臣子綦乃深匿王，自以為王，謂隨人曰：「以我予吳。」隨人卜予吳，不吉，乃謝吳王曰：「昭王亡，不在隨。」吳請入自索之，隨不聽，吳亦罷去。</p>
<p id="p57"><a class="gg-link" href="#p57" onclick="return changeColor(this);"></a>昭王之出郢也，使申包胥<span class="style7">〔集解〕服虔曰：「楚大夫王孫包胥。」</span>請救於秦。秦以車五百乘救楚，楚亦收餘散兵，與秦擊吳。十一年六月，敗吳於稷。<span class="style7">〔集解〕賈逵曰：「楚地也。」</span>會吳王弟夫概見吳王兵傷敗，乃亡歸，自立為王。闔閭聞之，引兵去楚，歸擊夫概。夫概敗，奔楚，楚封之堂谿，<span class="style7">〔正義〕地理志云：「堂谿故城在豫州郾城縣西八十有五里也。」</span>號為堂谿氏。</p>
<p id="p58"><a class="gg-link" href="#p58" onclick="return changeColor(this);"></a>楚昭王滅唐<span class="style7">〔集解〕杜預曰：「義陽安昌縣東南上唐鄉。」〔正義〕括地志云：「上唐鄉故城在隨州棗陽縣東南百五十里，古之唐國也。世本云唐，姬姓之國。」</span>九月，歸入郢。十二年，吳復伐楚，取番。<span class="style7">〔正義〕片寒反，又音婆。括地志云：「饒州鄱陽縣，春秋時為楚東境，秦為番縣，屬九江郡，漢為鄱陽縣也。」</span>楚恐，去郢，北徙都鄀。<span class="style7">〔正義〕音若。括地志云：「楚昭王故城在襄州樂鄉縣東北三十二里，在故都城東五里，即楚國故昭王徙都鄀城也。」</span></p>
<p id="p59"><a class="gg-link" href="#p59" onclick="return changeColor(this);"></a>十六年，孔子相魯。二十年，楚滅頓，<span class="style7">〔集解〕地理志曰：「汝南南頓縣，故頓子國。」〔正義〕括地志云：「陳州南頓縣，故頓子國。應劭云古頓子國，姬姓也，逼於陳，後南徙，故曰南頓也。」</span>滅胡。<span class="style7">〔集解〕杜預曰：「汝南縣西北胡城。」〔正義〕括地志云：「故胡城在豫州郾城縣界。」</span>二十一年，吳王闔閭伐越。越王勾踐射傷吳王，遂死。吳由此怨越而不西伐楚。</p>
<p id="p60"><a class="gg-link" href="#p60" onclick="return changeColor(this);"></a>二十七年春，吳伐陳，楚昭王救之，軍城父。十月，昭王病於軍中，有赤雲如鳥，夾日而蜚。<span class="style7">〔集解〕杜預曰：「雲在楚上，惟楚見之。」</span>昭王問周太史，太史曰：「是害於楚王，然可移於將相。」將相聞是言，乃請自以身禱於神。昭王曰：「將相，孤之股肱也，今移禍，庸去是身乎！」弗聽。卜而河為祟，大夫請禱河。昭王曰：「自吾先王受封，望不過江、漢，<span class="style7">〔集解〕服虔曰：「謂所受王命，祀其國中山川為望。」〔正義〕按：江，荊州南大江也，漢，江也，二水楚境內也。河，黃河，非楚境也。</span>而河非所獲罪也。」止不許。孔子在陳，聞是言，曰：「楚昭王通大道矣。其不失國，宜哉！」</p>
<p id="p61"><a class="gg-link" href="#p61" onclick="return changeColor(this);"></a>昭王病甚，乃召諸公子大夫曰：「孤不佞，再辱楚國之師，今乃得以天壽終，孤之幸也。」讓其弟公子申為王，不可。又讓次弟公子結，亦不可。乃又讓次弟公子閭，五讓，乃後許為王。將戰，庚寅，昭王卒於軍中。子閭曰：「王病甚，舍其子讓羣臣，臣所以許王，以廣王意也。今君王卒，臣豈敢忘君王之意乎！」乃與子西、子綦謀，伏師閉<span class="style7">〔集解〕徐廣曰：「一作『壁』。」</span>塗，迎越女之子章立之，<span class="style7">〔集解〕服虔曰：「閉塗，不通外使也。越女，昭王之妾。」〔索隱〕閉塗即攢塗也，故下云惠王後即罷兵歸葬。服虔說非。〔正義〕左傳云「謀潛師閉塗」。按：潛師，密發往迎也；閉塗，防斷外寇也。為昭王薨於軍，嗣子未定，恐有鄰國及諸公子之變，故伏師閉塗，迎越女之子章立為惠王也。 </span>是為惠王。然後罷兵歸，葬昭王。</p>
<p id="p62"><a class="gg-link" href="#p62" onclick="return changeColor(this);"></a>惠王二年，子西召故平王太子建之子勝於吳，以為巢大夫，號曰白公。<span class="style7">〔集解〕徐廣曰：「伍子胥傳曰使勝守楚之邊邑鄢。」駰案：服虔曰「白，邑名。楚邑大夫皆稱公」。杜預曰「汝陰襃信縣西南有白亭」。〔正義〕巢，今廬州居巢縣也。括地志云：「白亭在豫州襃信東南三十二里。襃信本漢郾縣之地，後漢分郾置襃信縣，在今襃信縣東七十七里。」</span>白公好兵而下士，欲報仇。六年，白公請兵令尹子西伐鄭。初，白公父建亡在鄭，鄭殺之，白公亡走吳，子西復召之，故以此怨鄭，欲伐之。子西許而未為發兵。八年，晉伐鄭，鄭告急楚，楚使子西救鄭，受賂而去。白公勝怒，乃遂與勇力死士石乞等襲殺令尹子西、子綦於朝，因劫惠王，置之高府，<span class="style7">〔集解〕賈逵曰：「高府，府名也。」杜預曰：「楚別府。」</span>欲弒之。惠王從者屈固負王亡走昭王夫人宮。<span class="style7">〔集解〕服虔曰：「昭王夫人，惠王母，越女也。」</span>白公自立為王。月餘，會葉公來救楚，楚惠王之徒與共攻白公，殺之。惠王乃復位。是歲也，<span class="style7">〔集解〕徐廣曰：「惠王之十年。」</span>滅陳而縣之。</p>
<p id="p63"><a class="gg-link" href="#p63" onclick="return changeColor(this);"></a>十三年，吳王夫差彊，陵齊、晉，來伐楚。十六年，越滅吳。<span class="style7">〔正義〕表云越滅吳在元王四年。</span>四十二年，楚滅蔡。<span class="style7">〔正義〕周定王二十二年。</span>四十四年，楚滅杞。<span class="style7">〔正義〕周定王二十四年。</span>與秦平。是時越已滅吳而不能正江、淮北；<span class="style7">〔正義〕正，長也。江、淮北謂廣陵縣，徐、泗等州是也。</span>楚東侵，廣地至泗上。</p>
<p id="p64"><a class="gg-link" href="#p64" onclick="return changeColor(this);"></a>五十七年，惠王卒，子簡王中立。<span class="style7">〔正義〕中音仲。</span></p>
<p id="p65"><a class="gg-link" href="#p65" onclick="return changeColor(this);"></a>簡王元年，北伐滅莒。<span class="style7">〔正義〕括地志云：「密州莒縣，故國也。」言「北伐」者，莒在徐、泗之北。</span>八年，魏文侯、韓武子、趙桓子始列為諸侯。</p>
<p id="p66"><a class="gg-link" href="#p66" onclick="return changeColor(this);"></a>二十四年，簡王卒，子聲王當立。<span class="style7">〔正義〕謚法云「不生其國曰聲」也。</span>聲王六年，盜殺聲王，子悼王熊疑立。悼王二年，三晉來伐楚，至乘丘而還。<span class="style7">〔集解〕徐廣曰：「年表三年歸榆關于鄭。」〔正義〕年表云：三晉公子伐我，至乘丘，誤也，已解在年表中。地理志云「乘丘故城在兖州瑕丘縣西北三十五里」是也。</span>四年，楚伐周。鄭殺子陽。九年，伐韓，取負黍。十一年，三晉伐楚，敗我大梁、榆關。<span class="style7">〔索隱〕此榆關當在大梁之西也。</span>楚厚賂秦，與之平。二十一年，悼王卒，子肅王臧立。</p>
<p id="p67"><a class="gg-link" href="#p67" onclick="return changeColor(this);"></a>肅王四年，蜀伐楚，取茲方。<span class="style7">〔索隱〕地名，今闕。〔正義〕古今地名云：「荊州松滋縣古鳩茲地，即楚茲方是也。」</span>於是楚為扞關以距之。<span class="style7">李熊說公孫述曰：「東守巴郡，距扞關之口。」〔索隱〕按：郡國志巴郡魚復縣有扞關。</span>十年，魏取我魯陽。<span class="style7">〔集解〕地理志云南陽有魯陽縣。〔正義〕括地志云：「汝州魯山本漢魯陽縣也。古魯縣以古魯山為名也。」</span>十一年，肅王卒，無子，立其弟熊良夫，是為宣王。</p>
<p id="p68"><a class="gg-link" href="#p68" onclick="return changeColor(this);"></a>宣王六年，周天子賀秦獻公。秦始復彊，而三晉益大，魏惠王、齊威王尤彊。三十年，秦封衞鞅於商，南侵楚。是年，宣王卒，子威王熊商立。</p>
<p id="p69"><a class="gg-link" href="#p69" onclick="return changeColor(this);"></a>威王六年，周顯王致文武胙於秦惠王。</p>
<p id="p70"><a class="gg-link" href="#p70" onclick="return changeColor(this);"></a>七年，齊孟嘗君父田嬰欺楚，楚威王伐齊，敗之於徐州，<span class="style7">〔集解〕徐廣曰：「時楚已滅越而伐齊也。齊說越，令攻楚，故云齊欺楚。」</span>而令齊必逐田嬰。田嬰恐，張丑偽謂楚王曰：「王所以戰勝於徐州者，田盼子不用也。<span class="style7">〔索隱〕盼子，嬰之同族。</span>盼子者，有功於國，而百姓為之用。嬰子弗善而用申紀。申紀者，大臣不附，百姓不為用，故王勝之也。今王逐嬰子，嬰子逐，盼子必用矣。復搏其士卒以與王遇，<span class="style7">〔索隱〕搏音膊，亦有作「附」讀。戰國策作「整」。</span>必不便於王矣。」楚王因弗逐也。</p>
<p id="p71"><a class="gg-link" href="#p71" onclick="return changeColor(this);"></a>十一年，威王卒，子懷王熊槐立。魏聞楚喪，伐楚，取我陘山。<span class="style7">〔正義〕括地志云：「陘山在鄭州新鄭縣西南三十里。」</span></p>
<p id="p72"><a class="gg-link" href="#p72" onclick="return changeColor(this);"></a>懷王元年，張儀始相秦惠王。四年，秦惠王初稱王。</p>
<p id="p73"><a class="gg-link" href="#p73" onclick="return changeColor(this);"></a>六年，楚使柱國昭陽將兵而攻魏，破之於襄陵，<span class="style7">〔索隱〕縣名，在河東。</span>得八邑。<span class="style7">〔索隱〕古本作「八邑」，今亦作「八城」。</span>又移兵而攻齊，齊王患之。<span class="style7">〔集解〕徐廣曰：「懷王六年，昭陽移和而攻齊。軍門曰和。」</span>陳軫適為秦使齊，齊王曰：「為之奈何？」陳軫曰：「王勿憂，請令罷之。」即往見昭陽軍中，曰：「願聞楚國之法，破軍殺將者何以貴之？」昭陽曰：「其官為上柱國，封上爵執珪。」陳軫曰：「其有貴於此者乎？」昭陽曰：「令尹。」陳軫曰：「今君已為令尹矣，此國冠之上。<span class="style7">〔索隱〕冠音官。令尹乃尹中最尊，故以國為言，猶如卿子冠軍然。</span>臣請得譬之。人有遺其舍人一巵酒者，舍人相謂曰：『數人飲此，不足以徧，請遂畫地為蛇，蛇先成者獨飲之。』一人曰：『吾蛇先成。』舉酒而起，曰：『吾能為之足。』及其為之足，而後成人奪之酒而飲之，曰：『蛇固無足，今為之足，是非蛇也。』今君相楚而攻魏，破軍殺將，功莫大焉，冠之上不可以加矣。今又移兵而攻齊，攻齊勝之，官爵不加於此；攻之不勝，身死爵奪，有毀於楚：此為蛇為足之說也。不若引兵而去以德齊，此持滿之術也。」昭陽曰：「善。」引兵而去。</p>
<p id="p74"><a class="gg-link" href="#p74" onclick="return changeColor(this);"></a>燕、韓君初稱王。秦使張儀與楚、齊、魏相會，盟齧桑。<span class="style7">〔正義〕徐廣曰：「在梁與彭城之閒也。」</span></p>
<p id="p75"><a class="gg-link" href="#p75" onclick="return changeColor(this);"></a>十一年，蘇秦約從山東六國共攻秦，楚懷王為從長。至函谷關，秦出兵擊六國，六國兵皆引而歸，齊獨後。十二年，齊湣王伐敗趙、魏軍，秦亦伐敗韓，與齊争長。</p>
<p id="p76"><a class="gg-link" href="#p76" onclick="return changeColor(this);"></a>十六年，秦欲伐齊，而楚與齊從親，秦惠王患之，乃宣言張儀免相，使張儀南見楚王，謂楚王曰：「敝邑之王所甚說者無先大王，雖儀之所甚願為門闌之厮者亦無先大王。敝邑之王所甚憎者無先齊王，雖儀之所甚憎者亦無先齊王。而大王和之，<span class="style7">〔索隱〕和謂楚與齊相和親。</span>是以敝邑之王不得事王，而令儀亦不得為門闌之厮也。王為儀閉關而絕齊，今使使者從儀西取故秦所分楚商於之地方六百里，<span class="style7">〔集解〕商於之地在今順陽郡南鄉、丹水二縣，有商城在於中。故謂之商於。〔索隱〕商於在今慎陽。案：地理志丹水及商屬弘農，今言順陽者，是魏晉始分置順陽郡，商城、丹水俱隸之。</span>如是則齊弱矣。是北弱齊，西德於秦，私商於以為富，此一計而三利俱至也。」懷王大悅，乃置相璽於張儀，日與置酒，宣言「吾復得吾商於之地」。羣臣皆賀，而陳軫獨弔。懷王曰：「何故？」陳軫對曰：「秦之所為重王者，以王之有齊也。今地未可得而齊交先絕，是楚孤也。夫秦又何重孤國哉，必輕楚矣。且先出地而後絕齊，則秦計不為。先絕齊而後責地，則必見欺於張儀。見欺於張儀，則王必怨之。怨之，是西起秦患，北絕齊交。西起秦患，北絕齊交，則兩國之兵必至。<span class="style7">〔索隱〕兩國，韓、魏也。</span>臣故弔。」楚王弗聽，因使一將軍西受封地。</p>
<p id="p77"><a class="gg-link" href="#p77" onclick="return changeColor(this);"></a>張儀至秦，詳醉墜車，稱病不出三月，地不可得。楚王曰：「儀以吾絕齊為尚薄邪？」乃使勇士宋遺北辱齊王。齊王大怒，折楚符而合於秦。秦齊交合，張儀乃起朝，謂楚將軍曰：「子何不受地？從某至某，廣袤六里。」楚將軍曰：「臣之所以見命者六百里，不聞六里。」即以歸報懷王。懷王大怒，興師將伐秦。陳軫又曰：「伐秦非計也。不如因賂之一名都，與之伐齊，是我亡於秦，<span class="style7">〔索隱〕謂失商於之地。</span>取償於齊也，吾國尚可全。今王已絕於齊而責欺於秦，是吾合秦齊之交而來天下之兵也，國必大傷矣。」楚王不聽，遂絕和於秦，發兵西攻秦。秦亦發兵擊之。</p>
<p id="p78"><a class="gg-link" href="#p78" onclick="return changeColor(this);"></a>十七年春，與秦戰丹陽，<span class="style7">〔索隱〕此丹陽在漢中。</span>秦大敗我軍，斬甲士八萬，虜我大將軍屈匄、裨將軍逢侯丑等七十餘人，遂取漢中之郡。楚懷王大怒，乃悉國兵復襲秦，戰於藍田，<span class="style7">〔正義〕藍田在雍州東南八十里，從藍田關入藍田縣。</span>大敗楚軍。韓、魏聞楚之困，乃南襲楚，至於鄧。楚聞，乃引兵歸。</p>
<p id="p79"><a class="gg-link" href="#p79" onclick="return changeColor(this);"></a>十八年，秦使使約復與楚親，分漢中之半以和楚。楚王曰：「願得張儀，不願得地。」張儀聞之，請之楚。秦王曰：「楚且甘心於子，奈何？」張儀曰：「臣善其左右靳尚，靳尚又能得事於楚王幸姬鄭袖，袖所言無不從者。且儀以前使負楚以商於之約，今秦楚大戰，有惡，臣非面自謝楚不解。且大王在，楚不宜敢取儀。誠殺儀以便國，臣之願也。」儀遂使楚。</p>
<p id="p80"><a class="gg-link" href="#p80" onclick="return changeColor(this);"></a>至，懷王不見，因而囚張儀，欲殺之。儀私於靳尚，靳尚為請懷王曰：「拘張儀，秦王必怒。天下見楚無秦，必輕王矣。」又謂夫人鄭袖曰：「秦王甚愛張儀，而王欲殺之，今將以上庸之地六縣賂楚，以美人聘楚王，以宮中善歌者為之媵。楚王重地，秦女必貴，而夫人必斥矣。夫人不若言而出之。」鄭袖卒言張儀於王而出之。儀出，懷王因善遇儀，儀因說楚王以叛從約而與秦合親，約婚姻。張儀已去，屈原使從齊來，諫王曰：「何不誅張儀？」懷王悔，使人追儀，弗及。是歲，秦惠王卒。</p>
<p id="p81"><a class="gg-link" href="#p81" onclick="return changeColor(this);"></a>二十年，齊湣王欲為從長，<span class="style7">〔索隱〕按：下文始言二十四年，又更有二十六年，則此錯。云二十六年，衍字也，當是二十年事。又徐廣推校二十年取武遂，二十三年歸武遂，則此必二十年、二十一年事乎？</span>惡楚之與秦合，乃使使遺楚王書曰：「寡人患楚之不察於尊名也。今秦惠王死，武王立，張儀走魏，樗里疾、公孫衍用，而楚事秦。夫樗里疾善乎韓，而公孫衍善乎魏；楚必事秦，韓、魏恐，必因二人求合於秦，則燕、趙亦宜事秦。四國争事秦，則楚為郡縣矣。王何不與寡人并力收韓、魏、燕、趙，與為從而尊周室，以案兵息民，令於天下？莫敢不樂聽，則王名成矣。王率諸侯並伐，破秦必矣。王取武關、蜀、漢之地，<span class="style7">〔正義〕武關在商州東一百八十里商洛縣界。蜀，巴蜀；漢中，郡也。</span>私吳、越之富而擅江海之利，韓、魏割上黨，西薄函谷，則楚之彊百萬也。且王欺於張儀，亡地漢中，兵銼藍田，天下莫不代王懷怒。今乃欲先事秦！願大王孰計之。」</p>
<p id="p82"><a class="gg-link" href="#p82" onclick="return changeColor(this);"></a>楚王業已欲和於秦，見齊王書，猶豫不決，下其議羣臣。羣臣或言和秦，或曰聽齊。昭雎<span class="style7">〔索隱〕七余反。</span>曰：「王雖東取地於越，不足以刷耻；必且取地於秦，而後足以刷耻於諸侯。王不如深善齊、韓以重樗里疾，如是則王得韓、齊之重以求地矣。秦破韓宜陽，<span class="style7">〔索隱〕弘農之縣，在澠池西南。</span>而韓猶復事秦者，以先王墓在平陽，<span class="style7">〔索隱〕非堯都也。</span>而秦之武遂去之七十里，<span class="style7">〔索隱〕亦非河閒之縣，則韓之平陽，秦之武遂，並當在宜陽左右。</span>以故尤畏秦。不然，秦攻三川，<span class="style7">〔正義〕三川，洛州也。</span>趙攻上黨，楚攻河外，韓必亡。楚之救韓，不能使韓不亡，然存韓者楚也。韓已得武遂於秦，以河山為塞，<span class="style7">〔正義〕河，蒲州西黃河也。山，韓西境也。</span>所報德莫如楚厚，臣以為其事王必疾。齊之所信於韓者，以韓公子昩為齊相也。<span class="style7">〔正義〕昩，莫葛反，後同。</span>韓已得武遂於秦，王甚善之，使之以齊、韓重樗里疾，疾得齊、韓之重，其主弗敢弃疾也。今又益之以楚之重，樗里子必言秦，復與楚之侵地矣。」於是懷王許之，竟不合秦，而合齊以善韓。<span class="style7">〔集解〕徐廣曰：「懷王之二十二年，秦拔宜陽，取武遂，二十三年，秦復歸韓武遂，然則已非二十年事矣。」</span></p>
<p id="p83"><a class="gg-link" href="#p83" onclick="return changeColor(this);"></a>二十四年，倍齊而合秦。秦昭王初立，乃厚賂於楚。楚徃迎婦。二十五年，懷王入與秦昭王盟，約於黃棘。秦復與楚上庸。二十六年，齊、韓、魏為楚負其從親而合於秦，三國共伐楚。楚使太子入質於秦而請救。秦乃遣客卿通將兵救楚，三國引兵去。</p>
<p id="p84"><a class="gg-link" href="#p84" onclick="return changeColor(this);"></a>二十七年，秦大夫有私與楚太子鬪，楚太子殺之而亡歸。二十八年，秦乃與齊、韓、魏共攻楚，殺楚將唐昩，取我重丘而去。二十九年，秦復攻楚，大破楚，楚軍死者二萬，殺我將軍景缺。懷王恐，乃使太子為質於齊以求平。三十年，秦復伐楚，取八城。秦昭王遺楚王書曰：「始寡人與王約為弟兄，盟于黃棘，太子為質，至驩也。太子陵殺寡人之重臣，不謝而亡去，寡人誠不勝怒，使兵侵君王之邊。今聞君王乃令太子質於齊以求平。寡人與楚接境壤界，故為婚姻，<span class="style7">〔正義〕婿之父為姻，婦之父為婚，婦之父母婿之父母相謂為婚姻，兩婿相謂為婭。</span>所從相親久矣。而今秦楚不驩，則無以令諸侯。寡人願與君王會武關，面相約，結盟而去，寡人之願也。敢以聞下執事。」楚懷王見秦王書，患之。欲徃，恐見欺；無徃，恐秦怒。昭雎曰：「王毋行，而發兵自守耳。秦虎狼，不可信，有并諸侯之心。」懷王子子蘭勸王行，曰：「奈何絕秦之驩心！」於是徃會秦昭王。昭王詐令一將軍伏兵武關，號為秦王。楚王至，則閉武關，遂與西至咸陽，<span class="style7">〔索隱〕右扶風渭城縣，故咸陽城也，在水北山南，故曰咸陽。咸，皆也。</span>朝章臺，如蕃臣，不與亢禮。楚懷王大怒，悔不用昭子言。秦因留楚王，要以割巫、黔中之郡。楚王欲盟，秦欲先得地。楚王怒曰：「秦詐我而又彊要我以地！」不復許秦。秦因留之。</p>
<p id="p85"><a class="gg-link" href="#p85" onclick="return changeColor(this);"></a>楚大臣患之，乃相與謀曰：「吾王在秦不得還，要以割地，而太子為質於齊，齊、秦合謀，則楚無國矣。」乃欲立懷王子在國者。昭雎曰：「王與太子俱困於諸侯，而今又倍王命而立其庶子，不宜。」乃詐赴於齊，齊湣王謂其相曰：「不若留太子以求楚之淮北。」相曰：「不可，郢中立王，是吾抱空質而行不義於天下也。」或曰：「不然。郢中立王，因與其新王市曰『予我下東國，吾為王殺太子，不然，將與三國共立之』，然則東國必可得矣。」齊王卒用其相計而歸楚太子。太子橫至，立為王，是為頃襄王。乃告于秦曰：「賴社稷神靈，國有王矣。」</p>
<p id="p86"><a class="gg-link" href="#p86" onclick="return changeColor(this);"></a>頃襄王橫元年，秦要懷王不可得地，楚立王以應秦，秦昭王怒，發兵出武關攻楚，大敗楚軍，斬首五萬，取析十五城而去。<span class="style7">〔集解〕徐廣曰：「年表云取十六城，旣取析，又并取左右十五城也。」駰按：地理志弘農有析縣。〔正義〕括地志云：「鄧州內鄉縣城本楚析邑，一名丑，漢置析縣，因析水為名也。」</span>二年，楚懷王亡逃歸，秦覺之，遮楚道，懷王恐，乃從間道走趙以求歸。趙主父<span class="style7">〔索隱〕主字亦或作「王」。</span>在代，其子惠王初立，行王事，恐，不敢入楚王。楚王欲走魏，秦追至，遂與秦使復之秦。懷王遂發病。頃襄王三年，懷王卒于秦，秦歸其喪于楚。楚人皆憐之，如悲親戚。諸侯由是不直秦。秦楚絕。</p>
<p id="p87"><a class="gg-link" href="#p87" onclick="return changeColor(this);"></a>六年，秦使白起伐韓於伊闕，<span class="style7">〔正義〕括地志云：「伊闕山在洛州南十九里也。」</span>大勝，斬首二十四萬。秦乃遺楚王書曰：「楚倍秦，秦且率諸侯伐楚，争一旦之命。願王之飭士卒，得一樂戰。」楚頃襄王患之，乃謀復與秦平。七年，楚迎婦於秦，秦楚復平。</p>
<p id="p88"><a class="gg-link" href="#p88" onclick="return changeColor(this);"></a>十一年，齊秦各自稱為帝；月餘，復歸帝為王。</p>
<p id="p89"><a class="gg-link" href="#p89" onclick="return changeColor(this);"></a>十四年，楚頃襄王與秦昭王好會于宛，結和親。十五年，楚王與秦、三晉、燕共伐齊，取淮北。十六年，與秦昭王好會於鄢。其秋，復與秦王會穰。</p>
<p id="p90"><a class="gg-link" href="#p90" onclick="return changeColor(this);"></a>十八年，楚人有好以弱弓微繳加歸鴈之上者，頃襄王聞，召而問之。對曰：「小臣之好射鶀鴈，<span class="style7">〔索隱〕鶀音其，小鴈也。</span>羅鸗，<span class="style7">〔集解〕徐廣曰：「呂靜曰鸗，野鳥也。音龍。」〔索隱〕呂靜音聾，鄒亦音盧動反，劉音龍。鸗，小鳥。</span>小矢之發也，何足為大王道也。且稱楚之大，因大王之賢，所弋非直此也。昔者三王以弋道德，五霸以弋戰國。故秦、魏、燕、趙者，鶀鴈也；齊、魯、韓、衞者，青首也；<span class="style7">〔索隱〕亦小鳧，有青首者。</span>騶、費、<span class="style7">〔索隱〕鄒祕二音。</span>郯、邳者，羅鸗也。外其餘則不足射者。見鳥六雙，<span class="style7">〔索隱〕以喻下文秦趙等十二國，故云「六雙」。</span>以王何取？王何不以聖人為弓，以勇士為繳，時張而射之？此六雙者，可得而囊載也。其樂非特朝夕之樂也，<span class="style7">〔索隱〕夕猶昔也。</span>其獲非特鳧鴈之實也。王朝張弓而射魏之大梁之南，加其右臂而徑屬之於韓，則中國之路絕，而上蔡之郡壞矣。還<span class="style7">〔索隱〕音患，謂繞也。</span>射<span class="style7">〔索隱〕音石。</span>圉之東，<span class="style7">〔正義〕圉音語。城在汴州雍丘縣東。</span>解魏左肘<span class="style7">〔索隱〕解音紀買反。</span>而外擊定陶，則魏之東外弃，而大宋、方與二郡者舉矣。<span class="style7">〔正義〕言王朝張弓射魏大梁、汴州之南，即加大梁之右臂；連韓、郯，則河北中國之路向東南斷絕，則韓上蔡之郡自破壞矣。復遶雍丘圉城之東，便解散魏左肘宋州，而外擊曹定陶，及魏東之外解弃，則宋、方與兩郡並舉。</span>且魏斷二臂，顛越矣；膺擊郯國，大梁可得而有也。王綪繳蘭臺，<span class="style7">〔集解〕徐廣曰：「綪，縈也，音争。蘭，一作『簡』。」〔正義〕鄭玄云：「綪，屈也，江沔之閒謂之縈，收繩索綪也。」按：繳，絲繩，繫弋射鳥也。若膺擊郯，圍大梁已了，乃收弋繳於蘭臺。蘭臺，桓山之別名也。</span>飲馬西河，定魏大梁，此一發之樂也。若王之於弋誠好而不厭，則出寶弓，碆新繳，<span class="style7">〔集解〕徐廣曰：「以石傅弋繳曰碆。碆音波。」〔索隱〕碆作「磻」，音播。傅音附。</span>射噣鳥於東海，還蓋長城以為防，<span class="style7">〔集解〕徐廣曰：「噣，一作『獨』。還音宦。蓋，一作『益』。益縣在樂安，蓋縣在泰山。濟北盧縣有長城，東至海也。」〔索隱〕噣音晝，謂大鳥之有鉤喙者，以比齊也。還音患，謂遶也。蓋者，覆也。言射者環遶蓋覆，使無飛走之路，因以長城為防也。徐以蓋為益縣，非也。長城當在濟南。〔正義〕太山郡記云：「太山西北有長城，緣河徑太山千餘里，至琅邪臺入海。」齊記云：「齊宣王乘山嶺之上築長城，東至海，西至濟州千餘里，以備楚。」括地志云：「長城西北起濟州平陰縣，緣河歷太山北岡上，經濟州淄川，即西南兗州博城縣北，東至密州琅邪臺入海。薊代記云齊有長城巨防，足以為塞也。」</span>朝射東莒，<span class="style7">〔正義〕括地志云：「密州莒縣，故莒子國。地理志云周武王封少昊之後嬴姓於莒，始都計斤，春秋時徙居莒也。」</span>夕發浿丘，<span class="style7">〔集解〕徐廣曰：「在清河。」〔正義〕括地志云：「浿丘，丘名也，在青州臨淄縣西北二十五里也。」</span>夜加即墨，顧據午道，<span class="style7">〔索隱〕顧，反也。午道當在齊西界。一從一橫為午道，亦未詳其處。〔正義〕劉伯莊云「齊西界」。按：蓋在博州之西境也。</span>則長城之東收，而太山之北舉矣。<span class="style7">〔正義〕言從濟州長城東至海，太山之北，黃河之南，盡舉收於楚。</span>西結境於趙<span class="style7">〔正義〕言得齊地約結於趙，為境界，定從約也。</span>而北達於燕，<span class="style7">〔索隱〕北，一作「杜」。杜者，寬大之名。言齊晉旣伏，收燕不難也。〔正義〕北達，言四通無所滯礙。言燕無山河之限也。</span>三國布𦐠，<span class="style7">〔集解〕徐廣曰：「音翅。一作『屬』。」〔索隱〕亦作「翅」，同式豉反。三國，齊、趙、燕也。</span>則從不待約而可成也。北遊目於燕之遼東而南登望於越之會稽，此再發之樂也。若夫泗上十二諸侯，左縈而右拂之，可一旦而盡也。今秦破韓以為長憂，得列城而不敢守也；伐魏而無功，擊趙而顧病，<span class="style7">〔索隱〕顧猶反也。</span>則秦魏之勇力屈矣，楚之故地漢中、析、酈可得而復有也。王出寶弓，碆新繳，涉鄳塞，<span class="style7">〔集解〕徐廣曰：「或以為『冥』，今江夏。一作『黽』。」〔正義〕括地志云：「故鄍城在陝州河北縣東十里，虞邑也。杜預云河東大陽有鄍城是也。」徐言江夏，亦誤也。</span>而待秦之倦也，山東、河內<span class="style7">〔正義〕謂華山之東，懷州河內之郡。</span>可得而一也。勞民休衆，南面稱王矣。故曰秦為大鳥，負海內而處，東面而立，左臂據趙之西南，右臂傅楚鄢郢，膺擊韓魏，<span class="style7">〔索隱〕謂韓、魏當秦之前，故云「膺擊」。俗本作「鷹」，非。</span>垂頭中國，<span class="style7">〔索隱〕垂頭猶申頸也。言欲吞山東。</span>處旣形便，勢有地利，奮翼鼔𦐠，方三千里，則秦未可得獨招而夜射也。」欲以激怒襄王，故對以此言。襄王因召與語，遂言曰：「夫先王為秦所欺而客死於外，怨莫大焉。今以匹夫有怨，尚有報萬乘，白公、子胥是也。今楚之地方五千里，帶甲百萬，猶足以踊躍中野也，而坐受困，臣竊為大王弗取也。」於是頃襄王遣使於諸侯，復為從，欲以伐秦。秦聞之，發兵來伐楚。</p>
<p id="p91"><a class="gg-link" href="#p91" onclick="return changeColor(this);"></a>楚欲與齊韓連和伐秦，因欲圖周。周王赧使武公<span class="style7">〔集解〕徐廣曰：「定王之曾孫，而西周惠公之子。」</span>謂楚相昭子曰：「三國以兵割周郊地以便輸，而南器以尊楚，臣以為不然。夫弒共主，臣世君，<span class="style7">〔索隱〕共主，世君，俱是周自謂也。共主，言周為天下共所宗主也；世君，言周室代代君於天下。</span>大國不親；以衆脅寡，小國不附。大國不親，小國不附，不可以致名實。名實不得，不足以傷民。夫有圖周之聲，非所以為號也。」昭子曰：「乃圖周則無之。雖然，周何故不可圖也？」對曰：「軍不五不攻，城不十不圍。夫一周為二十晉，<span class="style7">〔正義〕言周王之國，其地雖小，諸侯尊之，故敵二十晉也。</span>公之所知也。韓嘗以二十萬之衆辱於晉之城下，銳士死，中士傷，而晉不拔。公之無百韓以圖周，此天下之所知也。夫怨結兩周以塞鄒魯之心，<span class="style7">〔索隱〕騶魯有禮義之國，今楚欲結怨兩周而奪九鼎，是塞鄒魯之心。</span>交絕於齊，<span class="style7">〔正義〕楚本與齊韓和伐秦，因欲圖周；齊不與圖周，故齊交絕於楚。</span>聲失天下，其為事危矣。夫危兩周以厚三川，<span class="style7">〔正義〕三川，兩周之地，韓多有之，言厚韓也。</span>方城之外必為韓弱矣。<span class="style7">〔正義〕方城之外，許州葉縣東北也。言楚取兩周，則韓彊，必弱楚方城之外也。</span>何以知其然也？西周之地，絕長補短，不過百里。名為天下共主，裂其地不足以肥國，得其衆不足以勁兵。雖無攻之，名為弒君。然而好事之君，喜攻之臣，發號用兵，未嘗不以周為終始。是何也？見祭器在焉，欲器之至而忘弒君之亂。今韓以器之在楚，臣恐天下以器讎楚也。臣請譬之。夫虎肉臊，其兵利身，<span class="style7">〔索隱〕謂虎以爪牙為兵，而自利於防身也。</span>人猶攻之也。若使澤中之麋蒙虎之皮，人之攻之必萬於虎。<span class="style7">〔索隱〕攻易而利大也。〔正義〕野澤之麋蒙衣虎皮，人之攻取必萬倍於虎也。譬楚伐周收祭器，其猶麋蒙虎皮矣。</span>裂楚之地，足以肥國；詘楚之名，足以尊主。今子將以欲誅殘天下之共主，居三代之傳器，<span class="style7">〔索隱〕謂九鼎也。</span>吞三翮六翼，<span class="style7">〔索隱〕翮，亦作「○」，同音歷。三翮六翼，亦謂九鼎也。空足曰翮。六翼即六耳，翼近耳旁，事具小爾雅。</span>以高世主，非貪而何？周書曰『欲起無先』，故器南則兵至矣。」於是楚計輟不行。</p>
<p id="p92"><a class="gg-link" href="#p92" onclick="return changeColor(this);"></a>十九年，秦伐楚，楚軍敗，割上庸、漢北地予秦。<span class="style7">〔正義〕謂割房、金、均三州及漢水之北與秦。</span>二十年，秦將白起拔我西陵。<span class="style7">〔集解〕徐廣曰：「屬江夏。」〔正義〕括地志云：「西陵故城在黃州黃山西二里。」</span>二十一年，秦將白起遂拔我郢，燒先王墓夷陵。<span class="style7">〔集解〕徐廣曰：「年表云拔郢，燒夷陵。」〔索隱〕夷陵，陵名，後為縣，屬南郡。〔正義〕括地志云：「峽州夷陵縣是也。在荊州西。應劭云夷山在西北。」</span>楚襄王兵散，遂不復戰，東北保於陳城。二十二年，秦復拔我巫、黔中郡。</p>
<p id="p93"><a class="gg-link" href="#p93" onclick="return changeColor(this);"></a>二十三年，襄王乃收東地兵，得十餘萬，復西取秦所拔我江旁十五邑以為郡，距秦。二十七年，使三萬人助三晉伐燕。復與秦平，而入太子為質於秦。楚使左徒侍太子於秦。</p>
<p id="p94"><a class="gg-link" href="#p94" onclick="return changeColor(this);"></a>三十六年，頃襄王病，太子亡歸。秋，頃襄王卒，太子熊元<span class="style7">〔索隱〕系本作「完」。</span>代立，是為考烈王。考烈王以左徒為令尹，封以吳，號春申君。</p>
<p id="p95"><a class="gg-link" href="#p95" onclick="return changeColor(this);"></a>考烈王元年，納州于秦以平。<span class="style7">〔集解〕徐廣曰：「南郡有州陵縣。」</span>是時楚益弱。</p>
<p id="p96"><a class="gg-link" href="#p96" onclick="return changeColor(this);"></a>六年，秦圍邯鄲，趙告急楚，楚遣將軍景陽救趙。七年，至新中。<span class="style7">〔索隱〕按：趙地無名新中者，「中」字誤。鉅鹿有新市，「中」當為「市」。〔正義〕新中，相州安陽縣也。七國時魏寧新中邑，秦莊襄王拔之，更名安陽也。</span>秦兵去。<span class="style7">〔集解〕徐廣曰：「年表云六年春申君救趙，十年徙於鉅陽。」</span>十二年，秦昭王卒，楚王使春申君弔祠于秦。十六年，秦莊襄王卒，秦王趙政立。二十二年，與諸侯共伐秦，不利而去。楚東徙都壽春，<span class="style7">〔正義〕壽春在南壽州，壽春縣是也。</span>命曰郢。</p>
<p id="p97"><a class="gg-link" href="#p97" onclick="return changeColor(this);"></a>二十五年，考烈王卒，子幽王悍立。李園殺春申君。幽王三年，秦、魏伐楚。秦相呂不韋卒。九年，秦滅韓。十年，幽王卒，同母弟猶代立，是為哀王。哀王立二月餘，哀王庶兄負芻之徒襲殺哀王而立負芻為王。是歲，秦虜趙王遷。</p>
<p id="p98"><a class="gg-link" href="#p98" onclick="return changeColor(this);"></a>王負芻元年，燕太子丹使荊軻刺秦王。二年，秦使將軍伐楚，大破楚軍，亡十餘城。三年，秦滅魏。四年，秦將王翦破我軍於蘄，<span class="style7">〔索隱〕機祈二音。</span>而殺將軍項燕。</p>
<p id="p99"><a class="gg-link" href="#p99" onclick="return changeColor(this);"></a>五年，秦將王翦、蒙武遂破楚國，虜楚王負芻，滅楚名為楚郡云。<span class="style7">〔集解〕孫檢曰：「秦虜楚王負芻，滅去楚名，以楚地為三郡。」〔索隱〕裴注頻引孫檢，不知其人本末，蓋齊人也。</span></p>
<p id="p100"><a class="gg-link" href="#p100" onclick="return changeColor(this);"></a>太史公曰：楚靈王方會諸侯於申，誅齊慶封，作章華臺，求周九鼎之時，志小天下；及餓死于申亥之家，為天下笑。操行之不得，悲夫！勢之於人也，可不慎與？弃疾以亂立，嬖淫秦女，甚乎哉，幾<span class="style7">〔索隱〕音祈。</span>再亡國！</p>
<p class="style8" id="p101"><a class="gg-link" href="#p101" onclick="return changeColor(this);"></a>索隱述贊曰：鬻熊之嗣，周封於楚。僻在荊蠻，蓽路藍縷。及通而霸，僭號曰武。文旣伐申，成亦赦許。子圉篡嫡，商臣殺父。天禍未悔，憑姦自怙。昭困奔亡，懷迫囚虜。頃襄、考烈，祚衰南土。</p>
</div>
</div>
</div>
</div>
</body></html>
