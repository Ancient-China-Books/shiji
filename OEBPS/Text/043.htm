<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷四十三‧趙世家第十三</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷四十三・趙世家第十三</h1>
<hr/>
<p>趙氏之先，與秦共祖。至中衍，<span class="style7">【正義】中音仲。</span>為帝大戊御。其後世蜚廉有子二人，而命其一子曰惡來，事紂，為周所殺，其後為秦。惡來弟曰季勝，其後為趙。</p>
<p>季勝生孟增。孟增幸於周成王，是為宅臯狼。<span class="style7">【集解】徐廣曰：「或云臯狼地名，在西河。」【索隱】按：如此說，是名孟增號宅臯狼。而徐廣云「或曰臯狼地名，在西河」。按地理志，臯狼是西河郡之縣名，蓋孟增幸於周成王，成王居之於臯狼，故云臯狼。</span>臯狼生衡父，衡父生造父。造父幸於周繆王。造父取驥之乘匹，<span class="style7">【索隱】言造父取八駿，品其色，齊其力，使馴調也。並四曰乘，並兩曰匹。【正義】乘，食證反。並四曰乘，兩曰匹。取八駿品其力，使均馴。</span>與桃林<span class="style7">【正義】括地志云：「桃林在陝州桃林縣，西至潼關，皆為桃林塞地。山海經云夸父之山，北有林焉，名曰桃林，廣闊三百里，中多馬，造父於此得驊騮、騄耳之乘獻周穆王也。」</span>盜驪、驊騮、绿耳，獻之繆王。繆王使造父御，西廵狩，見西王母，<span class="style7">【索隱】穆天子傳曰「穆王與西王母觴於瑤池之上，作歌」，是樂而忘歸也。譙周不信此事，而云「余常聞之，代俗以東西陰陽所出入，宗其神，謂之王父母。或曰地名，在西域，有何見乎」。</span>樂之忘歸。而徐偃王反，<span class="style7">【正義】括地志云：「大徐城在泗州徐城縣北三十里，古之徐國也。博物志云：『徐君宮人娠，生卵，以為不祥，弃於水濵。孤獨母有犬名鵠倉，銜所弃卵以歸，覆煖之，遂成小兒，生偃王。故宮人聞之，更收養之。及長，襲為徐君。後鵠倉臨死生角而九尾，實黃龍也。鵠倉或名后倉也』。」</span>繆王日馳千里馬，攻徐偃王，<span class="style7">【索隱】譙周曰：「徐偃王與楚文王同時，去周穆王遠矣。且王者行有周衞，豈聞亂而獨長驅日行千里乎？」並言此事非實也。</span>大破之。乃賜造父以趙城，<span class="style7">【正義】晉州趙城縣即造父邑也。</span>由此為趙氏。</p>
<p>自造父已下六世至奄父，曰公仲，周宣王時伐戎，為御。及千畒戰，<span class="style7">【正義】括地志云：「千畒原在晉州岳陽縣北九十里也。」</span>奄父脫宣王。奄父生叔帶。叔帶之時，周幽王無道，去周如晉，事晉文侯，始建趙氏于晉國。</p>
<p>自叔帶以下，趙宗益興，五世而生趙夙。</p>
<p>趙夙，晉獻公之十六年伐霍、魏、耿，而趙夙為將伐霍。霍公求犇齊。<span class="style7">【集解】徐廣曰：「求，一作『來』。」</span>晉大旱，卜之，曰「霍太山為祟」。使趙夙召霍君於齊，復之，以奉霍太山之祀，晉復穰。晉獻公賜趙夙耿。<span class="style7">【索隱】杜預曰：「耿，今河東皮氏縣耿鄉是。」</span></p>
<p>夙生共孟，當魯閔公之元年也。共孟生趙衰，字子餘。<span class="style7">【索隱】系本云公明生共孟及趙夙，夙生成季衰，衰生宣孟盾。左傳云衰，趙夙弟。而此系家云共孟生衰，譙周亦以此為誤耳。</span></p>
<p>趙衰卜事晉獻公及諸公子，莫吉；卜事公子重耳，吉，即事重耳。重耳以驪姬之亂亡奔翟，趙衰從。翟伐廧咎如，得二女，翟以其少女妻重耳，長女妻趙衰而生盾。初，重耳在晉時，趙衰妻亦生趙同、趙括、趙嬰齊。趙衰從重耳出亡，凡十九年，得反國。重耳為晉文公，趙衰為原大夫，居原，任國政。<span class="style7">【索隱】系本云：「成季徙原。」宋忠云：「今鴈門原平縣也。」【正義】括地志云：「原平故城，漢原平縣也，在代州崞縣南三十五里。」崞音郭。按：宋忠說非也。括地志云：「故原城在懷州濟原縣西北二里。左傳云襄王以原賜晉文公，原不服，文公伐原以示信，原降，以趙衰為原大夫，即此也。原本周畿內邑也。」</span>文公所以反國及霸，多趙衰計策，語在晉事中。</p>
<p>趙衰旣反晉，晉之妻固要迎翟妻，而以其子盾為適嗣，晉妻三子皆下事之。晉襄公之六年，而趙衰卒，謚為成季。</p>
<p>趙盾代成季任國政二年而晉襄公卒，太子夷臯年少。盾為國多難，欲立襄公弟雍。雍時在秦，使使迎之。太子母<span class="style7">【索隱】穆嬴也。</span>日夜啼泣，頓首謂趙盾曰：「先君何罪，釋其適子而更求君？」趙盾患之，恐其宗與大夫襲誅之，迺遂立太子，是為靈公，發兵距所迎襄公弟於秦者。靈公旣立，趙盾益專國政。</p>
<p>靈公立十四年，益驕。趙盾驟諫，靈公弗聽。及食熊蹯，胹不熟，殺宰人，持其尸出，趙盾見之。靈公由此懼，欲殺盾。盾素仁愛人，嘗所食桑下餓人反扞救盾，盾以得亡。未出境，而趙穿弒靈公而立襄公弟黑臀，是為成公。趙盾復反，任國政。君子譏盾「為正卿，亡不出境，反不討賊」，故太史書曰「趙盾弒其君」。晉景公<span class="style7">【索隱】成公之子，名據。</span>時而趙盾卒，謚為宣孟，子朔嗣。</p>
<p>趙朔，晉景公之三年，朔為晉將下軍救鄭，與楚莊王戰河上。朔娶晉成公姊為夫人。</p>
<p>晉景公之三年，大夫屠岸賈欲誅趙氏。<span class="style7">【集解】徐廣曰：「按年表，救鄭及誅滅，皆景公三年。」</span>初，趙盾在時，夢見叔帶持要而哭，甚悲；已而笑，拊手且歌。盾卜之，兆絕而後好。趙史援占之，曰：「此夢甚惡，非君之身，乃君之子，然亦君之咎。至孫，趙將世益衰。」屠岸賈者，始有寵於靈公，及至於景公而賈為司寇，將作難，乃治靈公之賊以致趙盾，徧告諸將曰：「盾雖不知，猶為賊首。以臣弒君，子孫在朝，何以懲辠？請誅之。」韓厥曰：「靈公遇賊，趙盾在外，吾先君以為無罪，故不誅。今諸君將誅其後，是非先君之意而今妄誅。妄誅謂之亂。臣有大事而君不聞，是無君也。」屠岸賈不聽。韓厥告趙朔趣亡。朔不肯，曰：「子必不絕趙祀，朔死不恨。」韓厥許諾，稱疾不出。賈不請而擅與諸將攻趙氏於下宮，殺趙朔、趙同、趙括、趙嬰齊，皆滅其族。</p>
<p>趙朔妻成公姊，有遺腹，走公宮匿。趙朔客曰公孫杵臼，杵臼謂朔友人程嬰曰：「胡不死？」程嬰曰：「朔之婦有遺腹，若幸而男，吾奉之；即女也，吾徐死耳。」居無何，而朔婦免身，生男。屠岸賈聞之，索於宮中。夫人置兒絝中，祝曰：「趙宗滅乎，若號；即不滅，若無聲。」及索，兒竟無聲。已脫，程嬰謂公孫杵臼曰：「今一索不得，後必且復索之，奈何？」公孫杵臼曰：「立孤與死孰難？」程嬰曰：「死易，立孤難耳。」公孫杵臼曰：「趙氏先君遇子厚，子彊為其難者，吾為其易者，請先死。」乃二人謀取他人嬰兒負之，衣以文葆，<span class="style7">【集解】徐廣曰：「小兒被曰葆。」</span>匿山中。程嬰出，謬謂諸將軍曰：「嬰不肖，不能立趙孤。誰能與我千金，吾告趙氏孤處。」諸將皆喜，許之，發師隨程嬰攻公孫杵臼。杵臼謬曰：「小人哉程嬰！昔下宮之難不能死，與我謀匿趙氏孤兒，今又賣我。縱不能立，而忍賣之乎！」抱兒呼曰：「天乎天乎！趙氏孤兒何罪？請活之，獨殺杵臼可也。」諸將不許，遂殺杵臼與孤兒。諸將以為趙氏孤兒良已死，皆喜。然趙氏真孤乃反在，程嬰卒與俱匿山中。</p>
<p>居十五年，晉景公疾，卜之，大業之後不遂者為祟。景公問韓厥，厥知趙孤在，乃曰：「大業之後在晉絕祀者，其趙氏乎？夫自中衍者皆嬴姓也。中衍人面鳥噣，降佐殷帝大戊，及周天子，皆有明德。下及幽厲無道，而叔帶去周適晉，事先君文侯，至于成公，世有立功，未嘗絕祀。今吾君獨滅趙宗，國人哀之，故見龜策。唯君圖之。」景公問：「趙尚有後子孫乎？」韓厥具以實告。於是景公乃與韓厥謀立趙孤兒，召而匿之宮中。諸將入問疾，景公因韓厥之衆以脅諸將而見趙孤。趙孤名曰武。諸將不得已，乃曰：「昔下宮之難，屠岸賈為之，矯以君命，并命羣臣。非然，孰敢作難！微君之疾，羣臣固且請立趙後。今君有命，羣臣之願也。」於是召趙武、程嬰徧拜諸將，遂反與程嬰、趙武攻屠岸賈，滅其族。復與趙武田邑如故。<span class="style7">【集解】徐廣曰：「推次，晉復與趙武田邑，是景公之十七年也。而乃是春秋成公八年經書『晉殺其大夫趙同、趙括』，左傳於此說立趙武事者，注云『終說之耳，非此年也』。」</span></p>
<p>及趙武冠，為成人，程嬰乃辭諸大夫，謂趙武曰：「昔下宮之難，皆能死。我非不能死，我思立趙氏之後。今趙武旣立，為成人，復故位，我將下報趙宣孟與公孫杵臼。」趙武啼泣頓首固請，曰：「武願苦筋骨以報子至死，而子忍去我死乎！」程嬰曰：「不可。彼以我為能成事，故先我死；今我不報，是以我事為不成。」遂自殺。趙武服齊衰三年，為之祭邑，春秋祠之，世世勿絕。<span class="style7">【集解】新序曰：「程嬰、公孫杵臼可謂信友厚士矣。嬰之自殺下報，亦過矣。」【正義】今河東趙氏祠先人，猶別舒一座祭二士矣。</span></p>
<p>趙氏復位十一年，而晉厲公殺其大夫三郤。欒書畏及，乃遂弒其君厲公，更立襄公曾孫周，<span class="style7">【集解】徐廣曰：「年表云襄公孫也。」【索隱】晉系家襄公少子，名周。</span>是為悼公。晉由此大夫稍彊。</p>
<p>趙武續趙宗二十七年，晉平公立。平公十二年，而趙武為正卿。十三年，吳延陵季子使於晉，曰：「晉國之政卒歸於趙武子、韓宣子、魏獻子之後矣。」趙武死，謚為文子。</p>
<p>文子生景叔。<span class="style7">【索隱】系本云：「景叔名成。」</span>景叔之時，齊景公使晏嬰於晉，<span class="style7">【集解】徐廣曰：「平公之十九年。」</span>晏嬰與晉叔向語。嬰曰：「齊之政後卒歸田氏。」叔向亦曰：「晉國之政將歸六卿。六卿侈矣，而吾君不能恤也。」</p>
<p>趙景叔卒，生趙鞅，是為簡子。</p>
<p>趙簡子在位，晉頃公之九年，簡子將合諸侯戍于周。其明年，入周敬王于周，辟弟子朝之故也。</p>
<p>晉頃公之十二年，六卿以法誅公族祁氏、羊舌氏，分其邑為十縣，六卿各令其族為之大夫。晉公室由此益弱。</p>
<p>後十三年，魯賊臣陽虎來奔，趙簡子受賂，厚遇之。</p>
<p>趙簡子疾，五日不知人，大夫皆懼。醫扁鵲視之，出，董安于問。<span class="style7">【集解】韋昭曰：「安于，簡子家臣。」</span>扁鵲曰：「血脉治也，而何怪！在昔秦繆公嘗如此，七日而寤。寤之日，告公孫支與子輿<span class="style7">【索隱】二子，秦大夫公孫支、子桑也。</span>曰：『我之帝所甚樂。吾所以久者，適有學也。帝告我：「晉國將大亂，五世不安；其後將霸，未老而死；霸者之子且令而國男女無別。」』公孫支書而藏之，秦讖於是出矣。獻公之亂，文公之霸，而襄公敗秦師於殽而歸縱淫，此子之所聞。今主君之疾與之同，不出三日疾必間，間必有言也。」</p>
<p>居二日半，簡子寤。語大夫曰：「我之帝所甚樂，與百神游於鈞天，廣樂九奏萬舞，不類三代之樂，其聲動人心。有一熊欲來援我，帝命我射之，中熊，熊死。又有一羆來，我又射之，中羆，羆死。帝甚喜，賜我二笥，皆有副。吾見兒在帝側，帝屬我一翟犬，曰：『及而子之壯也，以賜之。』帝告我：『晉國且世衰，七世而亡，<span class="style7">【正義】謂晉定公、出公、哀公、幽公、烈公、孝公、靜公為七世。靜公二年，為三晉所滅。據此及年表，簡子疾在定公十一年。</span>嬴姓將大敗周人於范魁之西，<span class="style7">【索隱】范魁，地名，不知所在，蓋趙地。【正義】嬴，趙姓也。周人謂衞也。晉亡之後，趙成侯三年伐衞，取都鄙七十三是也。賈逵云「小阜曰魁」也。</span>而亦不能有也。今余思虞舜之勳，適余將以其胄女孟姚配而七世之孫。』」<span class="style7">【索隱】即娃嬴，吳廣之女。姚，姓；孟，字也。七代孫，武靈王也。</span>董安于受言而書藏之。以扁鵲言告簡子，簡子賜扁鵲田四萬畒。</p>
<p>他日，簡子出，有人當道，辟之不去，從者怒，將刃之。當道者曰：「吾欲有謁於主君。」從者以聞。簡子召之，曰：「譆，吾有所見子晣也。」<span class="style7">【索隱】簡子見當道者，乃寤曰：「譆，是吾前夢所見，知其名曰子晣者。」</span>當道者曰：「屏左右，願有謁。」簡子屏人。當道者曰：「主君之疾，臣在帝側。」簡子曰：「然，有之。子之見我，我何為？」當道者曰：「帝令主君射熊與羆，皆死。」簡子曰：「是，且何也？」當道者曰：「晉國且有大難，主君首之。帝令主君滅二卿，夫熊與羆皆其祖也。」<span class="style7">【正義】范氏、中行氏之祖也。</span>簡子曰：「帝賜我二笥皆有副，何也？」<span class="style7">【正義】副謂皆子姓也。</span>當道者曰：「主君之子將克二國於翟，皆子姓也。」<span class="style7">【正義】謂代及智氏也。</span>簡子曰：「吾見兒在帝側，帝屬我一翟犬，曰『及而子之長以賜之』。夫兒何謂以賜翟犬？」當道者曰：「兒，主君之子也。翟犬者，代之先也。主君之子且必有代。及主君之後嗣，且有革政而胡服，<span class="style7">【正義】今時服也，廢除裘裳也。</span>并二國於翟。」<span class="style7">【正義】武靈王略中山地至寧葭，西略胡地至樓煩、榆中是也。</span>簡子問其姓而延之以官。當道者曰：「臣野人，致帝命耳。」遂不見。簡子書藏之府。</p>
<p>異日，姑布子卿<span class="style7">【集解】司馬彪曰：「姑布，姓；子卿，字。」</span>見簡子，簡子徧召諸子相之。子卿曰：「無為將軍者。」簡子曰：「趙氏其滅乎？」子卿曰：「吾嘗見一子於路，殆君之子也。」簡子召子毋卹。毋卹至，則子卿起曰：「此真將軍矣！」簡子曰：「此其母賤，翟婢也，奚道貴哉？」子卿曰：「天所授，雖賤必貴。」自是之後，簡子盡召諸子與語，毋卹最賢。簡子乃告諸子曰：「吾藏寶符於常山上，先得者賞。」諸子馳之常山上，求，無所得。毋卹還，曰：「已得符矣。」簡子曰：「奏之。」毋卹曰：「從常山上臨代，代可取也。」<span class="style7">【正義】地道記云：「恆山在上曲陽縣西北百四十里。北行四百五十里得恆山岌，號飛狐口，北則代郡也。」</span>簡子於是知毋卹果賢，乃廢太子伯魯，而以毋卹為太子。</p>
<p>後二年，晉定公之十四年，范、中行作亂。明年春，簡子謂邯鄲大夫午曰：「歸我衞士五百家，吾將置之晉陽。」<span class="style7">【集解】服虔曰：「往年趙鞅圍衞，衞人恐懼，故貢五百家，鞅置之邯鄲，又欲更徙於晉陽。」</span>午許諾，歸而其父兄不聽，<span class="style7">【集解】服虔曰：「午之諸父兄及邯鄲中長老。」</span>倍言。趙鞅捕午，囚之晉陽。乃告邯鄲人曰：「我私有誅午也，諸君欲誰立？」<span class="style7">【集解】杜預曰：「午，趙鞅同族，別封邯鄲，故使邯鄲人更立午宗親也。」</span>遂殺午。趙稷、涉賔以邯鄲反。<span class="style7">【集解】服虔曰：「稷，午子。」</span>晉君使籍秦<span class="style7">【集解】左傳曰籍秦此時為上軍司馬。【索隱】據系本，晉大夫籍游之孫，籍談之子……</span>圍邯鄲。荀寅、范吉射<span class="style7">【索隱】范氏，晉大夫隰叔之子，士蒍之後。蒍生成伯缺，缺生武子會，會生文叔爕，爕生宣叔匄，匄生獻子鞅，鞅生吉射。</span>與午善，<span class="style7">【集解】左傳曰：「午，荀寅之甥。荀寅，范吉射之姻。」</span>不肯助秦而謀作亂，董安于知之。十月，范、中行氏<span class="style7">【索隱】系本云：「晉大夫逝遨生桓伯林父，林父生宣伯庚宿，庚宿生獻伯偃，偃生穆伯吳，吳生寅。本姓荀，自荀偃將中軍，晉改中軍曰中行，因氏焉。元與智伯同祖逝遨，故智氏亦稱荀。」【正義】按：會食邑於范，因為范氏。又中行寅本姓荀，自荀偃將中軍為中行，因號中行氏。元與智氏同承襲逝遨，姓荀氏。</span>伐趙鞅，鞅奔晉陽，晉人圍之。范吉射、荀寅仇人魏襄等謀逐荀寅，以梁嬰父代之；<span class="style7">【集解】賈逵曰：「梁嬰父，晉大夫也。」</span>逐吉射，以范臯繹代之。<span class="style7">【集解】服虔曰：「范氏之側室子。」</span>荀櫟<span class="style7">【集解】服虔曰：「荀櫟，智文子。」【索隱】系本云：「逝遨生莊子首，首生武子罃，罃生莊子朔，朔生悼子盈，盈生文子櫟，櫟生宣子申，申生智伯瑤。」</span>言於晉侯曰：「君命大臣，始亂者死。今三臣始亂<span class="style7">【集解】賈逵曰：「范、中行、趙也。」</span>〕而獨逐鞅，用刑不均，請皆逐之。」十一月，荀櫟、韓不佞、<span class="style7">【索隱】韓簡子。</span>魏哆<span class="style7">【索隱】魏簡子。系本名取。</span>奉公命以伐范、中行氏，不克。范、中行氏反伐公，公擊之，范、中行敗走。丁未，二子<span class="style7">【索隱】范吉射、荀寅也。</span>奔朝歌。韓、魏以趙氏為請<span class="style7">【集解】服虔曰：「以其罪輕於荀、范也。」【正義】按：趙鞅被范、中行伐，乃奔晉陽，以其罪輕，故韓、魏為請晉君而得入絳。</span>。十二月辛未，趙鞅入絳，盟于公宮。其明年，知伯文子謂趙鞅曰：「范、中行雖信為亂，安于發之，是安于與謀也。晉國有法，始亂者死。夫二子已伏罪而安于獨在。」趙鞅患之。安于曰：「臣死，趙氏定，晉國寧，吾死晚矣。」遂自殺。趙氏以告知伯，然後趙氏寧。</p>
<p>孔子聞趙簡子不請晉君而執邯鄲午，保晉陽，故書春秋曰「趙鞅以晉陽畔」。</p>
<p>趙簡子有臣曰周舍，好直諫。周舍死，簡子每聽朝，常不悅，大夫請辠。簡子曰：「大夫無罪。吾聞千羊之皮不如一狐之腋。諸大夫朝，徒聞唯唯，不聞周舍之鄂鄂，是以憂也。」<span class="style7">【集解】韓詩外傳曰：「周舍立於門下三日三夜，簡子使問之曰：『子欲見寡人何事？』對曰：『願為鄂鄂之臣，墨筆操牘，從君之過，而日有所記，月有所成，歲有所效也。』」</span>簡子由此能附趙邑而懷晉人。</p>
<p>晉定公十八年，趙簡子圍范、中行于朝歌，中行文子<span class="style7">【索隱】荀寅也。</span>奔邯鄲。明年，衞靈公卒。簡子與陽虎送衞太子蒯聵于衞，衞不內，居戚。<span class="style7">【正義】括地志云：「故戚城在相州澶水縣東三十里。杜預云：『戚，衞邑，在頓丘縣西有戚城』是也。」</span></p>
<p>晉定公二十一年，簡子拔邯鄲，中行文子奔栢人。簡子又圍栢人，中行文子、范昭子<span class="style7">【索隱】范吉射也。</span>遂奔齊。趙竟有邯鄲、栢人。范、中行餘邑入于晉。趙名晉卿，實專晉權，奉邑侔於諸侯。</p>
<p>晉定公三十年，定公與吳王夫差爭長於黃池，趙簡子從晉定公，卒長吳。定公三十七年卒，而簡子除三年之喪，期而已。是歲，越王勾踐滅吳。</p>
<p>晉出公十一年，知伯伐鄭。趙簡子疾，使太子毋卹將而圍鄭。知伯醉，以酒灌擊毋卹。毋卹羣臣請死之。毋卹曰：「君所以置毋卹，為能忍訽。」然亦慍知伯。知伯歸，因謂簡子，使廢毋卹，簡子不聽。毋卹由此怨知伯。</p>
<p>晉出公十七年，簡子卒，<span class="style7">【集解】張華曰：「趙簡子冢在臨水界，二冢併，上氣成樓閣。」</span>太子毋卹代立，是為襄子。</p>
<p>趙襄子元年，越圍吳。<span class="style7">【正義】年表及趙世家云左傳越滅吳在簡子三十五年，已在襄子元年前十五年矣，何得更有越圍吳之事？從此以下至「問吳王」是三十年事，文脫誤在此耳。</span>襄子降喪食，使楚隆問吳王。<span class="style7">【正義】左傳云哀公二十年，簡子死，襄子嗣立，以越圍吳故，降父之祭饌，而使楚隆慰問王，為哀公十三年。簡子在黃池之役，與吳王質言曰「好惡同之」，故減祭饌及問吳王也。而趙世家及六國年表云此年晉定公卒，簡子除三年之喪，服期而已。按：簡子死及使吳年月皆誤，與左傳文不同。</span></p>
<p>襄子姊前為代王夫人。簡子旣葬，未除服，北登夏屋，<span class="style7">【集解】徐廣曰：「山在廣武。」【正義】括地志云：「夏屋山一名賈屋山，今名賈母山，在代州鴈門縣東北三十五里。夏屋與句注山相接，蓋北方之險，亦天下之阻路，所以分別內外也。」</span>請代王。使厨人操銅枓<span class="style7">【正義】音斗。其形方，有柄，取斟水器。說文云勺也。</span>以食代王及從者，行斟，陰令宰人各<span class="style7">【集解】徐廣曰：「一作『雒』。」</span>以枓擊殺代王及從官，遂興兵平代地。其姊聞之，泣而呼天，摩笄自殺。代人憐之，所死地名之為摩笄之山。<span class="style7">【正義】笄，今簪也。括地志云：「摩笄山一名磨笄山，亦名為鳴雞山，在蔚州飛狐縣東北百五十里。魏土地記云『代郡東南二十五里有馬頭山。趙襄子旣殺代王，使人迎其婦。代王夫人曰：「以弟慢夫，非仁也；以夫怨弟，非義也。」磨笄自刺而死。使者遂亦自殺』。」</span>遂以代封伯魯子周為代成君。伯魯者，襄子兄，故太子。太子蚤死，故封其子。</p>
<p>襄子立四年，知伯與趙、韓、魏盡分其范、中行故地。晉出公怒，告齊、魯，欲以伐四卿。四卿恐，遂共攻出公。出公奔齊，道死。知伯乃立昭公曾孫驕，是為晉懿公。<span class="style7">【索隱】或作「哀公」。其大父名雍，即昭公少子，號戴子也。</span>知伯益驕。請地韓、魏，韓、魏與之。請地趙，趙不與，以其圍鄭之辱。知伯怒，遂率韓、魏攻趙。趙襄子懼，乃奔保晉陽。</p>
<p>原過從，後，至於王澤，<span class="style7">【正義】括地志云：「王澤在絳州正平縣南七里也。」</span>見三人，自帶以上可見，自帶以下不可見。與原過竹二節，莫通。曰：「為我以是遺趙毋卹。」原過旣至，以告襄子。襄子齊三日，親自剖竹，有朱書曰：「趙毋卹，余霍泰山<span class="style7">【集解】徐廣曰：「在河東永安縣。」</span>山陽侯天使也。三月丙戌，余將使女反滅知氏。女亦立我百邑，余將賜女林胡之地。至于後世，且有伉王，赤黑，龍面而鳥噣，鬢麋髭𩑺，大膺大胷，脩下而馮，左衽界乘，<span class="style7">【集解】徐廣曰：「脩，或作『隨』。界，一作『介』。」</span>奄有河宗，<span class="style7">【正義】穆天子傳云：「河宗之子孫則栢絮。」按：蓋在龍門河之上流，嵐、勝二州之地也。</span>至于休溷諸貉，<span class="style7">【正義】音陌。自河宗、休溷諸貉，乃戎狄之地也。</span>南伐晉別，<span class="style7">【正義】趙南伐晉之別邑，謂韓、魏之邑也。</span>北滅黑姑。」<span class="style7">【正義】亦戎國。</span>襄子再拜，受三神之令。</p>
<p>三國攻晉陽，歲餘，引汾水灌其城，城不浸者三版。<span class="style7">【正義】何休云：「八尺曰版。」</span>城中懸釜而炊，易子而食。羣臣皆有外心，禮益慢，唯高共<span class="style7">【集解】徐廣曰：「一作『赫』。」</span>不敢失禮。襄子懼，乃夜使相張孟同<span class="style7">【索隱】按：戰國策作「張孟談」。談者，史遷之父名，遷例改為「同」。</span>私於韓、魏。韓、魏與合謀，以三月丙戌，三國反滅知氏，共分其地。於是襄子行賞，高共為上。張孟同曰：「晉陽之難，唯共無功。」襄子曰：「方晉陽急，羣臣皆懈，惟共不敢失人臣禮，是以先之。」於是趙北有代，南并知氏，彊於韓、魏。遂祠三神於百邑，使原過主霍泰山祠祀。<span class="style7">【正義】括地志云：「三神祠今名原過祠，今在霍山側也。」</span></p>
<p>其後娶空同氏，<span class="style7">【正義】括地志云：「崆峒山在肅州福祿縣東南六十里，古西戎地。又原州平高縣西百里亦有崆峒山，即黃帝問廣成子道處。」俱是西戎地，未知孰是。</span>生五子。襄子為伯魯之不立也，不肯立子，且必欲傳位與伯魯子代成君。成君先死，乃取代成君子浣立為太子。<span class="style7">【索隱】代成君名周，伯魯之子。系本云代成君子起即襄子之子，不云伯魯，非也。</span>襄子立三十三年卒，浣立，是為獻侯。</p>
<p>獻侯少即位，治中牟。<span class="style7">【集解】地理志曰河南中牟縣，趙獻侯自耿徙此。瓚曰：「中牟在春秋之時是鄭之疆內也，及三卿分晉，則在魏之邦土也。趙界自漳水以北，不及此。春秋傳曰『衞侯如晉過中牟』，按中牟非衞適晉之次也。汲郡古文曰『齊師伐趙東鄙，圍中牟』，此中牟不在趙之東也。按中牟當漯水之北。」【索隱】此趙中牟在河北，非鄭之中牟。【正義】按：五鹿在魏州元城縣東十二里，鄴即相州蕩陰縣西五十八里，有牟山，蓋中牟邑在此山側也。</span></p>
<p>襄子弟桓子<span class="style7">【索隱】系本云襄子子桓子，與此不同。</span>逐獻侯，自立於代，一年卒。國人曰桓子立非襄子意，乃共殺其子而復迎立獻侯。</p>
<p>十年，中山武公初立。<span class="style7">【集解】徐廣曰：「西周桓公之子。桓公者，孝王弟而定王子。」【索隱】按：中山，古鮮虞國，姬姓也。系本云中山武公居顧，桓公徙靈壽，為趙武靈王所滅，不言誰之子孫。徐廣云西周桓公之子，亦無所據，蓋未能得其實耳。</span>十三年，城平邑。<span class="style7">【集解】地理志曰代郡有平邑縣。</span>十五年，獻侯卒，子烈侯籍立。</p>
<p>烈侯元年，魏文侯伐中山，使太子擊守之。六年，魏、韓、趙皆相立為諸侯，追尊獻子為獻侯。</p>
<p>烈侯好音，謂相國公仲連曰：「寡人有愛，可以貴之乎？」公仲曰：「富之可，貴之則否。」烈侯曰：「然。夫鄭歌者槍、石二人，<span class="style7">【索隱】槍，七羊反。槍與石二人名。</span>吾賜之田，人萬畒。」公仲曰：「諾。」不與。居一月，烈侯從代來，問歌者田。公仲曰：「求，未有可者。」有頃，烈侯復問。公仲終不與，乃稱疾不朝。番吾君<span class="style7">【集解】徐廣曰：「番音盤。常山有番吾縣。」【正義】括地志云：「番吾故城在恆州房山縣東二十里。」番蒲古今音異耳。</span>自代來，謂公仲曰：「君實好善，而未知所持。今公仲相趙，於今四年，亦有進士乎？」公仲曰：「未也。」番吾君曰：「牛畜、荀欣、徐越皆可。」公仲乃進三人。及朝，烈侯復問：「歌者田何如？」公仲曰：「方使擇其善者。」牛畜侍烈侯以仁義，約以王道，烈侯逌然。<span class="style7">【正義】逌音由，古字與「攸」同。言牛畜以仁義約以王道，故止歌者田。攸攸，氣行貌，寬緩也。</span>明日，荀欣侍，以選練舉賢，任官使能。明日，徐越侍，以節財儉用，察度功德。所與無不充，君說。烈侯使使謂相國曰：「歌者之田且止。」官牛畜為師，荀欣為中尉，徐越為內史，<span class="style7">【正義】漢書百官公卿表云：「內史，周官，秦因之，掌治京師。」</span>賜相國衣二襲。<span class="style7">【集解】單複具為一襲。</span></p>
<p>九年，烈侯卒，弟武公立。<span class="style7">【索隱】譙周云：「系本及說趙語者並無其事，蓋別有所據。」</span>武公十三年卒，趙復立烈侯太子章，是為敬侯。是歲，魏文侯卒。</p>
<p>敬侯元年，武公子朝作亂，不克，出奔魏。趙始都邯鄲。</p>
<p>二年，敗齊于靈丘。<span class="style7">【集解】地理志曰代郡有靈丘縣。</span>三年，救魏于廩丘，大敗齊人。四年，魏敗我兔臺。築剛平<span class="style7">【正義】兔臺、剛平並在河北。</span>以侵衞。五年，齊、魏為衞攻趙，取我剛平。六年，借兵於楚伐魏，取棘蒲。<span class="style7">【正義】今趙州平棘縣，古棘蒲邑。</span>八年，拔魏黃城。<span class="style7">【集解】杜預曰：「陳留外黃縣東有黃城。」【正義】括地志云：「故黃城在魏州冠氏縣南十里，因黃溝為名。」按：陳留外黃城非隨所別也。</span>九年，伐齊。齊伐燕，趙救燕。十年，與中山戰于房子。<span class="style7">【正義】趙州房子縣是。</span></p>
<p>十一年，魏、韓、趙共滅晉，分其地。伐中山，又戰於中人。<span class="style7">【集解】徐廣曰：「中山唐縣有中人亭。」【正義】括地志云：「中山故城一名中人亭，在定州唐縣東北四十一里，春秋時鮮虞國之中人邑也。」</span>十二年，敬侯卒，子成侯種立。</p>
<p>成侯元年，公子勝與成侯爭立，為亂。二年六月，雨雪。三年，太戊午<span class="style7">【集解】徐廣曰：「戊，一作『成』。」</span>為相。伐衞，取鄉邑七十三。魏敗我藺。<span class="style7">【正義】地理志云屬西河郡也。</span>四年，與秦戰高安，<span class="style7">【正義】蓋在河東。</span>敗之。五年，伐齊于鄄。<span class="style7">【正義】濮州鄄城縣是也。</span>魏敗我懷。攻鄭，敗之，以與韓，韓與我長子。<span class="style7">【集解】地理志曰上黨有長子縣。</span>六年，中山築長城。伐魏，敗湪澤，<span class="style7">【正義】湪音濁。徐廣云長杜有濁澤，非也。括地志云：「濁水源出蒲州解縣東北平地。」爾時魏都安邑，韓、趙伐魏，豈河南至長杜也？解縣濁水近於魏都，當是也。</span>圍魏惠王。七年，侵齊，至長城。<span class="style7">【正義】齊長城西頭在濟州平陰縣。太山記云：「太山西北有長城，緣河經太山千餘里，瑯邪入海。」括地志云：「所侵處在密州南三十里。」</span>與韓攻周。八年，與韓分周以為兩。<span class="style7">【集解】徐廣曰：「顯王二年。周紀無此。」【正義】括地志云：「史記周顯二年，西周惠公封少子子班於鞏，為東周。其子武公為秦所滅。郭緣生述征記云鞏縣本周鞏伯邑。」</span>九年，與齊戰阿下。<span class="style7">【集解】徐廣曰：「戰，一作『會』也。」【正義】阿，東阿也，今濟州東阿縣也。</span>十年，攻衞，取甄。十一年，秦攻魏，趙救之石阿。<span class="style7">【正義】蓋在石、隰等州界也。</span>十二年，秦攻魏少梁，<span class="style7">【正義】少梁故城在同州韓城縣南二十二里，古少梁國也。</span>趙救之。十三年，秦獻公使庶長國伐魏少梁，虜其太子、痤。魏敗我澮，取皮牢。<span class="style7">【集解】徐廣曰：「魏年表曰取趙皮牢。」【正義】括地志云：「澮水縣在絳州翼城縣東南二十五里。」按：皮牢當在澮之側。</span>成侯與韓昭侯遇上黨。十四年，與韓攻秦。十五年，助魏攻齊。</p>
<p>十六年，與韓、魏分晉，封晉君以端氏。<span class="style7">【集解】徐廣曰：「在平陽。」【正義】端氏，澤州縣也。</span></p>
<p>十七年，成侯與魏惠王遇葛孽。<span class="style7">【集解】徐廣曰：「在馬丘。年表曰十八年趙孟如齊。」</span>十九年，與齊、宋會平陸，<span class="style7">【正義】兗州縣也。平陸城與即古厥國。</span>與燕會阿。<span class="style7">【正義】括地志云：「故葛城一名依城，又名西阿城，在瀛州高陽縣西北五十里。以徐、兖二水並過其西，又徂經其北。曲曰阿，以齊有東阿，故曰西阿城。地理志云瀛州屬河閒，趙分也。」按：燕會趙即此地。</span>二十年，魏獻榮椽，因以為檀臺。<span class="style7">【集解】徐廣曰：「襄國縣有檀臺。」【索隱】劉氏云「榮椽蓋地名，其中有一高處，可以為臺」，非也。按：榮椽是良材，可為椽，斲飾有光榮，所以魏獻之，故趙因用之以為檀臺。【正義】鄭玄云：「榮，屋翼也。」說文云：「椽，榱也。屋梠之兩頭起者為榮也。」括地志云：「檀臺在洺州臨洺縣北二里。」</span>二十一年，魏圍我邯鄲。二十二年，魏惠王拔我邯鄲，齊亦敗魏於桂陵。<span class="style7">【正義】括地志云：「故桂城在曹州乘氏縣東北二十一里，故老云此即桂陵也。」</span>二十四年，魏歸我邯鄲，與魏盟漳水上。秦攻我藺。二十五年，成侯卒。公子緤與太子肅侯<span class="style7">【索隱】系本云名語。</span>爭立，緤敗，亡奔韓。</p>
<p>肅侯元年，奪晉君端氏，徙處屯留。<span class="style7">【正義】括地志云：「屯留故城在潞州長子縣東北三十里，本漢屯留縣城也。」</span>二年，與魏惠王遇於陰晉。<span class="style7">【正義】地理志云華陰縣，魏之陰晉，秦惠文王更名寧秦，高帝更名華陰。今屬華州。</span>三年，公子范襲邯鄲，不勝而死。四年，朝天子。六年，攻齊，拔高唐。七年，公子刻攻魏首垣。<span class="style7">【正義】蓋在河北也。</span>十一年，秦孝公使商君伐魏，虜其將公子卬。趙伐魏。十二年，秦孝公卒，商君死。十五年，起壽陵。<span class="style7">【正義】徐廣云：「在常山。」</span>魏惠王卒。</p>
<p>十六年，肅侯游大陵，<span class="style7">【集解】徐廣曰：「太原有大陵縣，亦曰陸。」【正義】括地志云：「大陵城在并州文水縣北十三里，漢大陵縣城。」</span>出於鹿門，<span class="style7">【正義】并州盂縣西有白鹿泓，源出白鹿山南渚，蓋鹿門在北山水之側也。</span>大戊午扣馬<span class="style7">【集解】呂忱曰：「扣，牽馬。」</span>曰：「耕事方急，一日不作，百日不食。」肅侯下車謝。</p>
<p>十七年，圍魏黃，不克。<span class="style7">【集解】地理志曰山陽有黃縣。【正義】黃城在魏州，前拔之，卻為魏，今趙圍之矣。</span>築長城。<span class="style7">【正義】劉伯莊云「蓋從雲中以北至代」。按：趙長城從蔚州北西至嵐州北，盡趙界。又疑此長城在潭水之北，趙南界。</span></p>
<p>十八年，齊、魏伐我，我決河水灌之，兵去。二十二年，張儀相秦。趙疵與秦戰，敗，秦殺疵河西，取我藺、離石。二十三年，韓舉<span class="style7">【集解】徐廣曰：「韓將。」</span>與齊、魏戰，死于桑丘。<span class="style7">【集解】地理志云泰山有桑丘縣。【正義】括地志云：「桑丘城在易州遂城縣界。」或云在泰山，非也。此時齊伐燕桑丘，三晉皆來救之，不得在泰山有桑丘縣，此說甚誤也。</span></p>
<p>二十四年，肅侯卒。秦、楚、燕、齊、魏出銳師各萬人來會葬。子武靈王立。<span class="style7">【索隱】名雍。</span></p>
<p>武靈王元年，<span class="style7">【集解】徐廣曰：「年表云魏敗我趙護。」</span>陽文君趙豹相。梁襄王與太子嗣，韓宣王與太子倉來朝信宮。<span class="style7">【正義】在洺州臨洺縣也。</span>武靈王少，未能聽政，博聞師三人，左右司過三人。及聽政，先問先王貴臣肥義，加其秩；國三老年八十，月致其禮。</p>
<p>三年，城鄗。四年，與韓會于區鼠。<span class="style7">【正義】蓋在河北。</span>五年，娶韓女為夫人。</p>
<p>八年，韓擊秦，不勝而去。五國相王，趙獨否，曰：「無其實，敢處其名乎！」令國人謂已曰「君」。</p>
<p>九年，與韓、魏共擊秦，秦敗我，斬首八萬級。齊敗我觀澤。<span class="style7">【正義】括地志云：「觀澤故城在魏州頓丘縣東十八里也。」</span>十年，秦取我西都及中陽。<span class="style7">【集解】徐廣曰：「年表云『秦取中都、西陽、安邑。十一年，秦敗我將軍英』。太原有中都縣，西河有中陽縣。」</span>齊破燕。燕相子之為君，君反為臣。十一年，王召公子職於韓，立以為燕王，<span class="style7">【集解】徐廣曰：「紀年亦云爾。」</span>使樂池送之。<span class="style7">【集解】按燕世家，子之死後，燕人共立太子平，是為燕昭王，無趙送公子職為燕王之事，當是趙聞燕亂，遙立職為燕王，雖使樂池送之，竟不能就。【索隱】燕系家無其事，蓋是疏也。今此云「使樂池送之」，必是憑舊史為說。且紀年之書，其說又同，則裴駰之解得其旨矣。</span>十三年，秦拔我藺，虜將軍趙莊。<span class="style7">【正義】本一作「芘」，音疋婢反。</span>楚、魏王來，過邯鄲。十四年，趙何攻魏。 </p>
<p>十六年，秦惠王卒。王遊大陵。他日，王夢見處女鼔琴而歌詩曰：「美人熒熒兮，顏若苕之榮。<span class="style7">【集解】綦毋邃曰：「陵苕之草其華紫。」【正義】苕音條。毛詩疏云：「苕，饒也。幽州謂之翹饒。蔓似豆而細，葉似蒺而青，其華細綠色，可生食，味如小豆藿也。」又本草經云：「陵苕生下溼水中，七八月生，華紫，草可以染帛，煮沐頭，髮即黑也。」</span>命乎命乎，曾無我嬴！」<span class="style7">【集解】綦毋邃曰：「言有命祿，生遇其時，人莫知己貴盛盈滿也。」【正義】按：命，名也。嬴，姓嬴也。言世衆名其美好，曾無我好嬴也。重言「名乎」者，以談說衆也。</span>異日，王飲酒樂，數言所夢，想見其狀。吳廣聞之，因夫人而內其女娃嬴。<span class="style7">方言曰：「娃，美也。吳有館娃之宮。」</span>孟姚也。<span class="style7">【集解】徐廣曰：「古史考云內其女曰娃。」【索隱】孟姚，吳廣女也。廣，舜之後，故上文云「余思虞舜之勳，故命其胄女孟姚以配而七代之孫」是已。然舜後封虞，在河東大陽山西上虞城是，亦曰吳城。虞吳音相近，故舜後亦姓吳，非獨太伯、虞仲之裔。</span>孟姚甚有寵於王，是為惠后。</p>
<p>十七年，王出九門，<span class="style7">【集解】徐廣曰：「在常山。」【正義】本戰國時趙邑。戰國策云：「本有宮室而居，趙武靈王改為九門。」</span>為野臺，<span class="style7">【集解】徐廣曰：「野，一作『望』。」【正義】括地志云：「野臺一名義臺，在定州新樂縣西南六十三里。」</span>以望齊、中山之境。</p>
<p>十八年，秦武王與孟說舉龍文赤鼎，絕臏<span class="style7">【集解】徐廣曰：「一作『絕瞑』。音亡丁反。」</span>而死。趙王使代相趙固迎公子稷於燕，送歸，立為秦王，是為昭王。</p>
<p>十九年春正月，大朝信宮。召肥義與議天下，五日而畢。王北略中山之地，至於房子，<span class="style7">【正義】趙州縣也。</span>遂之代，北至無窮，西至河，登黃華之上。<span class="style7">【正義】黃華蓋西河側之山名也。</span>召樓緩謀曰：「我先王因世之變，以長南藩之地，屬阻漳、滏之險，立長城，又取藺、郭狼，敗林人<span class="style7">【正義】即林胡也。</span>於荏，而功未遂。今中山在我腹心，北有燕，<span class="style7">【正義】地理志云趙分晉，北有信都、中山，又得涿郡之高陽、鄚州鄉；東有清河、河閒，又得渤海郡東平舒等七縣。在河以北，故言「北有燕」。</span>東有胡，<span class="style7">【正義】趙東有瀛州之東北。營州之境即東胡、烏丸之地。服虔云：「東胡，烏丸之先，後為鮮卑也。」</span>西有林胡、樓煩、秦、韓之邊，<span class="style7">【正義】林胡、樓煩即嵐、勝之北也。嵐、勝以南石州、離石、藺等，七國時趙邊邑也。秦隔河也。晉、洺、潞、澤等州皆七國時韓地，為並趙西境也。</span>而無彊兵之救，是亡社稷，奈何？夫有高世之名，必有遺俗之累。吾欲胡服。」樓緩曰：「善。」羣臣皆不欲。</p>
<p>於是肥義侍，王曰：「簡、襄主之烈，計胡、翟之利。為人臣者，寵有孝弟長幼順明之節，通有補民益主之業，<span class="style7">【正義】寵，貴寵也。通，達理也。凡為人臣，有孝弟長幼順明之節制者，得貴寵也；有補民益主之功業者，為達理也。</span>此兩者臣之分也。今吾欲繼襄主之跡，開於胡、翟之鄉，而卒世不見也。<span class="style7">【正義】卒，子律反，盡也。言盡世閒不見補民益主之忠臣也。</span>為敵弱，<span class="style7">【正義】我為胡服，敵人必困弱也。</span>用力少而功多，可以毋盡百姓之勞，而序徃古之勳。<span class="style7">【正義】厚，重也。往古謂趙簡子、襄子也。</span>夫有高世之功者，負遺俗之累；<span class="style7">【正義】負，留也。言古周公、孔子留衣冠禮義之俗，今變為胡服，是負留風俗之譴累也。</span>有獨智之慮者，任驁民之怨。<span class="style7">【正義】言世有獨計智之思慮者，必任隱逸敖慢之民怨望也。</span>今吾將胡服騎射以教百姓，而世必議寡人，奈何？」肥義曰：「臣聞疑事無功，疑行無名。王旣定負遺俗之慮，殆無顧天下之議矣。夫論至德者不和於俗，成大功者不謀於衆。昔者舜舞有苗，禹袒裸國，非以養欲而樂志也，務以論德而約功也。愚者闇成事，智者覩未形，則王何疑焉。」王曰：「吾不疑胡服也，吾恐天下笑我也。狂夫之樂，智者哀焉；愚者所笑，賢者察焉。世有順我者，胡服之功未可知也。雖驅世以笑我，胡地中山吾必有之。」於是遂胡服矣。</p>
<p>使王緤告公子成曰：「寡人胡服，將以朝也，亦欲叔服之。家聽於親而國聽於君，古今之公行也。子不反親，臣不逆君，兄弟之通義也。<span class="style7">【集解】徐廣曰：「兄弟，一作『元夷』。元，始也；夷，平也。」</span>今寡人作教易服而叔不服，吾恐天下議之也。制國有常，利民為本；從政有經，令行為上。明德先論於賤，而行政先信於貴。今胡服之意，非以養欲而樂志也；事有所止而功有所出，<span class="style7">【正義】鄭玄云：「止，至也。為人君止於仁，為人臣止於敬，為人子止於孝，為人父止於慈，與國人交止於信。」按：出猶成也。</span>事成功立，然後善也。今寡人恐叔之逆從政之經，以輔叔之議。且寡人聞之，事利國者行無邪，因貴戚者名不累，故願慕公叔之義，以成胡服之功。使緤謁之叔，<span class="style7">【索隱】為句。</span>請服焉。」公子成再拜稽首曰：「臣固聞王之胡服也。臣不佞，寢疾，未能趨走以滋進也。王命之，臣敢對，因竭其愚忠。曰：臣聞中國者，蓋聦明徇智之所居也，<span class="style7">【集解】徐廣曰：「五帝本紀云幼而徇齊。」</span>萬物財用之所聚也，賢聖之所教也，仁義之所施也，詩書禮樂之所用也，異敏技能之所試也，遠方之所觀赴也，蠻夷之所義行也。今王舍此而襲遠方之服，變古之教，易古人道，逆人之心，而怫學者，離中國，故臣願王圖之也。」使者以報。王曰：「吾固聞叔之疾也，我將自徃請之。」</p>
<p>王遂徃之公子成家，因自請之，曰：「夫服者，所以便用也；禮者，所以便事也。聖人觀鄉而順宜，因事而制禮，所以利其民而厚其國也。夫翦髮文身，錯臂左衽，<span class="style7">【索隱】錯臂亦文身，謂以丹青錯畫其臂。孔衍作「右臂左衽」，謂右袒其臂也。</span>甌越之民也。<span class="style7">【索隱】劉氏云：「今珠崖、儋耳謂之甌人，是有甌越。」【正義】按：屬南越，故言甌越也。輿地志云「交阯，周時為駱越，秦時曰西甌，文身斷髮避龍」。則西甌駱又在番吾之西。南越及甌駱皆羋姓也。世本云「越，羋姓也，與楚同祖」是也。</span>黑齒雕題，<span class="style7">劉逵曰：「以草染齒，用白作黑。」鄭玄曰：「雕文謂刻其肌，以青丹涅之。」</span>却冠秫絀，<span class="style7">【集解】徐廣曰：「戰國策作『秫縫』，絀亦縫紩之別名也。秫者，綦鍼也。古字多假借，故作『秫絀』耳。此蓋言其女功鍼縷之麤拙也。又一本作『鮭冠黎』也。」</span>大吳之國也。故禮服莫同，其便一也。鄉異而用變，事異而禮易。是以聖人果可以利其國，不一其用；果可以便其事，不同其禮。儒者一師而俗異，中國同禮而教離，況於山谷之便乎？故去就之變，智者不能一；遠近之服，賢聖不能同。窮鄉多異，曲學多辨。不知而不疑，異於己而不非者，公焉而衆求盡善也。今叔之所言者俗也，吾所言者所以制俗也。吾國東有河、薄洛之水，<span class="style7">【集解】徐廣曰：「安平經縣西有漳水，津名薄洛津。」【正義】按：安平縣屬定州也。</span>與齊、中山同之，<span class="style7">【正義】爾時齊與中山相親，中山、趙共薄洛水，故言「與齊、中山同之」，須有舟楫之備。</span>無舟楫之用。自常山以至代、上黨，<span class="style7">【集解】徐廣曰：「一云『自常山以下，代、上黨以東』。」</span>東有燕、東胡之境，而西有樓煩、秦、韓之邊，今無騎射之備。故寡人無舟楫之用，夾水居之民，將何以守河、薄洛之水；變服騎射，以備燕、三胡、<span class="style7">【索隱】林胡，樓煩，東胡，是三胡也。</span>秦、韓之邊。且昔者簡主不塞晉陽以及上黨，而襄主并戎取代以攘諸胡，此愚智所明也。先時中山負齊之彊兵，侵暴吾地，係累<span class="style7">【正義】上音計，下力追反。</span>吾民，引水圍鄗，微社稷之神靈，則鄗幾於不守也。先王醜之，而怨未能報也。今騎射之備，近可以便上黨之形，而遠可以報中山之怨。而叔順中國之俗以逆簡、襄之意，惡變服之名以忘鄗事之醜，非寡人之所望也。」公字成再拜稽首曰：「臣愚，不達於王之義，敢道世俗之聞，臣之辠也。今王將繼簡、襄之意以順先王之志，臣敢不聽命乎！」再拜稽首。乃賜胡服。明日，服而朝。於是始出胡服令也。</p>
<p>趙文、趙造、周袑、<span class="style7">【集解】徐廣曰：「戰國策作『紹』。袑音紹。」</span>趙俊皆諫止王毋胡服，如故法便。王曰：「先王不同俗，何古之法？帝王不相襲，何禮之循？虙戲、神農教而不誅，黃帝、堯、舜誅而不怒。及至三王，隨時制法，因事制禮。法度制令各順其宜，衣服器械各便其用。故禮也不必一道，而便國不必古。聖人之興也不相襲而王，夏、殷之衰也不易禮而滅。然則反古未可非，而循禮未足多也。且服奇者志淫，則是鄒、魯無奇行也；<span class="style7">【索隱】按：鄒、魯好長纓，是奇服，非其志皆淫僻也，而有孔門顏、冉之屬，豈是無奇行哉！</span>俗辟者民易，則是吳、越無秀士也。<span class="style7">【索隱】言方俗僻處山谷，而人皆改易不通大化，則是吳、越無秀士，何得有延州來及大夫種之屬哉！</span>且聖人利身謂之服，便事謂之禮。夫進退之節，衣服之制者，所以齊常民也，非所以論賢者也。故齊民與俗流，賢者與變俱。故諺曰『以書御者不盡馬之情，以古制今者不達事之變』。循法之功，不足以高世；法古之學，不足以制今。子不及也。」遂胡服招騎射。</p>
<p>二十年，王略中山地，至寧葭；<span class="style7">【索隱】一作「蔓葭」，縣名，在中山。</span>西略胡地，至榆中。<span class="style7">【正義】勝州北河北岸也。</span>林胡王獻馬。歸，使樓緩之秦，仇液之韓，王賁之楚，富丁之魏，趙爵之齊。代相趙固主胡，致其兵。</p>
<p>二十一年，攻中山。趙袑為右軍，許鈞為左軍，公子章為中軍，王并將之。牛翦將車騎，趙希并將胡、代。趙與之陘，<span class="style7">【集解】徐廣曰：「一作『陸』，又作『陘』。或宜言『趙與之陘』。陘者山絕之名。常山有井陘，中山有苦陘，上黨有閼與。」【正義】與音與。陘音荊。陘，陘山也，在并州陘縣東南十八里。然趙希并將代、趙之兵，與諸軍向井陘之側，共出定州上曲陽縣，合軍攻取丹丘、華陽、鴟上之關。</span>合軍曲陽，<span class="style7">【集解】徐廣曰：「上曲陽在常山，下曲陽在鉅鹿。」【正義】括地志云：「上曲陽故城在定州曲陽縣西五里。」按：合軍曲陽，即上曲陽也，以在常山郡也。</span>攻取丹丘、<span class="style7">【正義】蓋邢州丹丘縣也。</span>華陽、<span class="style7">【集解】徐廣曰：「華，一作『爽』。」【正義】括地志云：「北岳有五別名，一曰蘭臺府，二曰列女宮，三曰華陽臺，四曰紫臺，五曰太一宮。」按：北岳恆山在定州恆陽縣北百四十里。</span>鴟之塞。<span class="style7">【集解】徐廣曰：「鴟，一作『鴻』。」【正義】上昌之反，下先代反。徐廣曰「鴟，一作『鴻』」，鴻上故關今名汝城，在定州唐縣東北六十里，本晉鴻上關城也。又有鴻上水，源出唐縣北葛洪山，接北岳恆山，與鴻上塞皆在定州。然一本作「鳴」字，誤也。</span>王軍取鄗、石邑、<span class="style7">【集解】徐廣曰：「在常山。」【正義】括地志云：「石邑故城在恆州鹿泉縣南三十五里，六國時舊邑。」</span>封龍、<span class="style7">【正義】括地志云：「封龍山一名飛龍山，在恆州鹿泉縣南四十五里。邑因山為名。」</span>東垣。中山獻四邑和，王許之，罷兵。二十三年，攻中山。二十五年，惠后卒。<span class="style7">【索隱】按：謂武靈王之前后，太子章之母，惠文王之嫡母也。惠后卒後，吳娃始當正室，至孝成二年稱「惠文后卒」是也。而下文又云「孟姚卒後，何寵衰，欲并立」，亦誤也。</span>使周袑胡服傅王子何。二十六年，復攻中山，攘地北至燕、代，西至雲中、九原。</p>
<p>二十七年五月戊申，大朝於東宮，傳國，立王子何以為王。王廟見禮畢，出臨朝。大夫悉為臣，肥義為相國，并傅王。是為惠文王。惠文王，惠后吳娃子也。武靈王自號為主父。</p>
<p>主父欲令子主治國，而身胡服將士大夫西北略胡地，而欲從雲中、九原直南襲秦，於是詐自為使者入秦。秦昭王不知，已而怪其狀甚偉，非人臣之度，使人逐之，而主父馳已脫關矣。審問之，乃主父也。秦人大驚。主父所以入秦者，欲自略地形，因觀秦王之為人也。</p>
<p>惠文王<span class="style7">【集解】徐廣曰：「元年，以公子勝為相，封平原。」</span>二年，主父行新地，遂出代，西遇樓煩王於西河而致其兵。</p>
<p>三年，滅中山，遷其王於膚施。<span class="style7">【集解】徐廣曰：「在上郡。」【正義】今延州膚施縣也。</span>起靈壽，<span class="style7">【集解】徐廣曰：「在常山。」</span>北地方從，代道大通。還歸，行賞，大赦，置酒酺五日，封長子章為代安陽君。<span class="style7">【正義】括地志云：「東安陽故城在朔州定襄縣界。地志云東安陽縣屬代郡。」</span>章素侈，心不服其弟所立。主父又使田不禮相章也。</p>
<p>李兊謂肥義曰：「公子章彊壯而志驕，黨衆而欲大，殆有私乎？田不禮之為人也，忍殺而驕。二人相得，必有謀陰賊起，一出身徼幸。夫小人有欲，輕慮淺謀，徒見其利而不顧其害，同類相推，俱入禍門。以吾觀之，必不久矣。子任重而勢大，亂之所始，禍之所集也，子必先患。仁者愛萬物而智者備禍於未形，不仁不智，何以為國？子奚不稱疾毋出，傳政於公子成？毋為怨府，毋為禍梯。」肥義曰：「不可，昔者主父以王屬義也，曰：『毋變而度，毋異而慮，堅守一心，以歿而世。』義再拜受命而籍之。<span class="style7">【索隱】籍，錄也。謂當時即記錄，書之於籍。</span>今畏不禮之難而忘吾籍，變孰大焉。進受嚴命，退而不全，負孰甚焉。變負之臣，不容於刑。諺曰『死者復生，生者不愧』。<span class="style7">【正義】肥義報李兊云：必盡力傅何為王，不可懼章及田不禮而生異心。使死者復更變生，并見在生者，並見傅王無變，令我不愧之，若荀息也。</span>吾言已在前矣，吾欲全吾言，安得全吾身！且夫貞臣也難至而節見，忠臣也累至而行明。子則有賜而忠我矣，雖然，吾有語在前者也，終不敢失。」李兊曰：「諾，子勉之矣！吾見子已今年耳。」涕泣而出。李兊數見公子成，以備田不禮之事。</p>
<p>異日肥義謂信期<span class="style7">【索隱】即下文高信也。【正義】上音申也。</span>曰：「公子與田不禮甚可憂也。其於義也聲善而實惡，此為人也不子不臣。吾聞之也，姦臣在朝，國之殘也；讒臣在中，主之蠹也。此人貪而欲大，內得主而外為暴。矯令為慢，以擅一旦之命，不難為也，禍且逮國。今吾憂之，夜而忘寐，飢而忘食。盜賊出入不可不備。自今以來，若有召王者必見吾面，我將先以身當之，無故而王乃入。」信期曰：「善哉，吾得聞此也！」</p>
<p>四年，朝羣臣，安陽君亦來朝。主父令王聽朝，而自從旁觀窺羣臣宗室之禮。見其長子章傫然也，反北面為臣，詘於其弟，心憐之，於是乃欲分趙而王章於代，計未決而輟。</p>
<p>主父及王游沙丘，異宮，<span class="style7">【正義】在邢州平鄉縣東北二十里也。</span>公子章即以其徒與田不禮作亂，詐以主父令召王。肥義先入，殺之。高信即與王戰。公子成與李兊自國至，乃起四邑之兵入距難，殺公子章及田不禮，滅其黨賊而定王室。公子成為相，號安平君，李兊為司寇。公子章之敗，徃走主父，主主開之，<span class="style7">【索隱】開謂開門而納之。俗本亦作「聞」字者，非也。譙周及孔衍皆作「閉之」，閉謂藏之也。【正義】謂不責其反叛之罪，容其入宮藏也。</span>成、兊因圍主父宮。公子章死，公子成、李兊謀曰：「以章故圍主父，即解兵，吾屬夷矣。」乃遂圍主父。令宮中人「後出者夷」，宮中人悉出。主父欲出不得，又不得食，探爵鷇而食之，<span class="style7">【集解】綦毋邃曰：「鷇，爵子也。」【索隱】按：曹大家云「鷇，雀子也。生受哺者謂之鷇」。</span>三月餘而餓死沙丘宮。<span class="style7">【集解】應劭曰：「武靈王葬代郡靈丘縣。」【正義】括地志云：「趙武靈王墓在蔚州靈丘縣東三十里。」應說是也。</span>主父定死，乃發喪赴諸侯。</p>
<p>是時王少，成、兊專政，畏誅，故圍主父。主父初以長子章為太子，後得吳娃，愛之，為不出者數歲，生子何，乃廢太子章而立何為王。吳娃死，愛弛，憐故太子，欲兩王之，猶豫未決，故亂起，以至父子俱死，為天下笑，豈不痛乎！<span class="style7">【集解】徐廣曰：「或無此十四字。」</span></p>
<p>主父死，惠文王立，立五年，與燕鄚、易。<span class="style7">【集解】徐廣曰：「皆屬涿郡。鄚音莫。」</span>八年，城南行唐。<span class="style7">【集解】徐廣曰：「在常山。」【正義】行，寒庚反。括地志云：「行唐縣屬冀州。」為南行唐築城。</span>九年，趙梁將，與齊合軍攻韓，至魯關下。<span class="style7">【正義】劉伯莊云：「蓋在南陽魯陽關。」按：汝州魯山縣，古穀陽縣。</span>及十年，秦自置為西帝。十一年，董叔與魏氏伐宋，得河陽於魏。秦取梗陽。<span class="style7">【集解】杜預曰：「太原晉陽縣南梗陽城也。」【索隱】地理志云太原榆次有梗陽鄉。與杜預所據小別也。【正義】括地志云：「梗陽故城在并州清源縣南百二十步，分晉陽縣置，本漢榆次縣地，春秋晉大夫祁氏邑也。」</span>十二年，趙梁將攻齊。十三年，韓徐為將，攻齊。公主死。<span class="style7">【索隱】蓋吳娃女，惠文王之姊。</span>十四年，相國樂毅將趙、秦、韓、魏、燕攻齊，<span class="style7">【集解】按年表及韓魏等系家，五國攻齊在明年，然此下文十五年重擊齊，是此文為得，蓋此年同伐齊耳。</span>取靈丘。<span class="style7">【正義】蔚丘縣也。</span>與秦會中陽。<span class="style7">【正義】括地志云：「中陽故縣在汾州隰城縣南十里，漢中陽縣也。」</span>十五年，燕昭王來見。趙與韓、魏、秦共擊齊，齊王敗走，燕獨深入，取臨菑。</p>
<p>十六年，秦復與趙數擊齊，齊人患之。蘇厲為齊遺趙王書曰：</p>
<p>　　臣聞古之賢君，其德行非布於海內也，教順非洽於民人也，祭祀時享非數常於鬼神也。甘露降，時雨至，年穀豐熟，民不疾疫，衆人善之，然而賢主圖之。</p>
<p>　　今足下之賢行功力，非數加於秦也；怨毒積怒，非素深於齊也。秦趙與國，以彊徵兵於韓，秦誠愛趙乎？其實憎齊乎？物之甚者，賢主察之。秦非愛趙而憎齊也，欲亡韓而吞二周，故以齊餤天下。恐事之不合，故出兵以劫魏、趙。恐天下畏己也，故出質以為信。恐天下亟反也，故徵兵於韓以威之。聲以德與國，<span class="style7">【索隱】與國，趙也。秦趙今為與國，秦徵兵於韓，帥之共趙伐齊，以威聲和趙，是以德與國也。</span>實而伐空韓，臣以秦計為必出於此。夫物固有勢異而患同者，楚久伐而中山亡，今齊久伐而韓必亡。破齊，王與六國分其利也。亡韓，秦獨擅之。收二周，西取祭器，秦獨私之。賦田計功，王之獲利孰與秦多？</p>
<p>　　說士之計曰：「韓亡三川，<span class="style7">【正義】河南之地，兩川之閒。</span>魏亡晉國，<span class="style7">【正義】河北之地，安邑、河內。</span>市朝未變而禍已及矣。」燕盡齊之北地，去沙丘、鉅鹿斂三百里，<span class="style7">【正義】沙丘，邢州也。鉅鹿，冀州也。齊北界，貝州也。斂，減也。言破齊滅韓之後，燕之南界，秦之東界，相去減三百里，趙國在中閒也。</span>韓之上黨去邯鄲百里，燕、秦謀王之河山，間三百里而通矣。秦之上郡<span class="style7">【正義】鄜、延等州也。</span>近挺關，至於榆中者千五百里，秦以三郡攻王之上黨，<span class="style7">【正義】秦上黨郡今澤、潞、儀、沁等四州之地，兼相州之半，韓總有之。至七國時，趙得儀、沁二州之地，韓猶有潞州及澤州之半，半屬趙、魏。沁州在羊腸坡之西，儀、并、代三州在句注山之南。秦以三郡攻趙之澤、潞，則句注之南趙無地。然秦始皇置上黨郡，此言之者，太史公郤引前書也。他皆倣此。</span>羊腸之西，<span class="style7">【正義】太行山阪道名，南屬懷州，北屬澤州。</span>勾注之南，<span class="style7">【正義】句注山在代州西北也。</span>非王有已。踰勾注，斬常山而守之，三百里而通於燕，代馬胡犬不東下，<span class="style7">【正義】言秦踰句注山，斬常山而守之，西北代馬胡犬不東入趙，沙州崑山之玉亦不出至趙矣。郭璞云：「胡地野犬似狐而小。」</span>昆山之玉不出，此三寶者亦非王有已。王久伐齊，從彊秦攻韓，其禍必至於此。願王孰慮之。</p>
<p>　　且齊之所以伐者，以事王也；<span class="style7">【正義】以趙王為事也，而秦必伐之也。</span>天下屬行，<span class="style7">【正義】上音燭，下胡郎反。言秦欲令齊稱帝，與約五國共滅趙，三分趙地。</span>以謀王也。燕秦之約成而兵出有日矣。五國三分王之地，<span class="style7">【正義】謂秦、齊、韓、魏、燕三分趙之地也。</span>齊倍五國之約而殉王之患，<span class="style7">【正義】齊王以身從趙王之患也。</span>西兵以禁彊秦，秦廢帝請服，<span class="style7">【正義】言秦齊相約，欲更重稱帝，故言「廢帝」也。</span>反高平、根柔於魏，<span class="style7">【集解】徐廣曰：「紀年云魏哀王四年改陽曰河雍，向曰高平。根柔，一作『沸柔』，一作『平柔』。」【正義】返，還也。括地志云：「高平故城在懷州河陽縣西四十里。紀年云魏哀王改向曰高平也。」根柔未詳。兩邑，魏地也。</span>反巠分、<span class="style7">【集解】徐廣曰：「一作『王公』。巠音胡鼎反。」【正義】巠音邢。分字誤，當作「山」字耳。括地志云：「句注山一名西陘山，在代州鴈門縣西北四十里。」</span>先俞於趙。<span class="style7">【集解】徐廣曰：「爾雅曰西俞，鴈門是。」【正義】俞音戍。郭注云：「西隃即鴈門山也。」按：西先聲相近，蓋陘山、西隃二山之地並在代州鴈門縣，皆趙地也。</span>齊之事王，宜為上佼，<span class="style7">【索隱】佼猶行也。</span>而今乃抵辠，<span class="style7">【集解】謂共秦伐齊也。</span>臣恐天下後事王者之不敢自必也。願王孰計之也。</p>
<p>　　今王毋與天下攻齊，天下必以王為義。齊抱社稷而厚事王，天下必盡重王義。王以天下善秦，秦暴，王以天下禁之，是一世之名寵制於王也。</p>
<p>於是趙乃輟，謝秦不擊齊。</p>
<p>王與燕王遇。廉頗將，攻齊昔陽，<span class="style7">【集解】樂平城沾縣東有昔陽城。肥國，白狄別種也。樂平縣城，漢沾縣城也』。」</span>取之。<span class="style7">【集解】杜預曰：「樂平沾縣有昔陽城。」</span></p>
<p>十七年，樂毅將趙師攻魏伯陽。<span class="style7">【正義】括地志云：「伯陽故城一名邯會城，在相州鄴縣西五十五里，七國時魏邑，漢邯會城。」</span>而秦怨趙不與己擊齊，伐趙，拔我兩城。十八年，秦拔我石城。<span class="style7">【集解】地理志云右北平有石城縣。【正義】括地志云：「石城在相州林慮縣西南九十里。」疑相州石城是。</span>王再之衞東陽，決河水，<span class="style7">【正義】括地志云：「東陽故城在貝州歷亭縣界。」按：東陽先屬衞，今屬趙。河歷貝州南，東北流，過河南岸即魏地也。故言王再之衞東陽伐魏氏也。</span>伐魏氏。大潦，漳水出。魏冉來相趙。十九年，秦敗我二城。趙與魏伯陽。趙奢將，攻齊麥丘，取之。</p>
<p>二十年，廉頗將，攻齊。王與秦昭王遇西河外。<span class="style7">【集解】徐廣曰：「年表云與秦會澠池。」</span></p>
<p>二十一年，趙徙漳水武平西。<span class="style7">【正義】括地志云：「武平亭今名渭城，在瀛州文安縣北七十二里。」按：二十七年又徙漳水武平南。</span>二十二年，大疫。置公子丹為太子。</p>
<p>二十三年，樓昌將，攻魏幾，<span class="style7">【正義】音祁。傳云伐齊幾，幾拔之。又戰國策云秦敗閼與，及攻魏幾。按：幾邑或屬齊，或屬魏，當在相潞之閒也。</span>不能取。十二月，廉頗將，攻幾，取之。二十四年，廉頗將，攻魏房子，<span class="style7">【集解】徐廣曰：「屬常山。」</span>拔之，因城而還。又攻安陽，取之。二十五年，燕周<span class="style7">【索隱】趙人，為趙將。</span>將，攻昌城、<span class="style7">【集解】徐廣曰：「屬齊郡。」【正義】括地志云：「故昌城在淄州淄川縣東北四十里也。」</span>高唐，取之。與魏共擊秦。秦將白起破我華陽，<span class="style7">【正義】括地志云：「故華陽城在鄭州管城縣南四十里。司馬彪云華陽亭在今洛州密縣。」是時魏、韓、趙聚兵於華陽。西攻秦。</span>得一將軍。二十六年，取東胡歐代地。<span class="style7">【正義】今營州也。【索隱】東胡叛趙，驅略代地人衆以叛，故取之也。</span></p>
<p>二十七年，徙漳水武平南。封趙豹為平陽君。<span class="style7">【集解】戰國策曰趙豹，平陽君，惠文王母弟。</span>河水出，大潦。</p>
<p>二十八年，藺相如伐齊，至平邑。<span class="style7">【正義】括地志云：「平邑故城在魏州昌樂縣東北四十里也。」</span>罷城北九門大城。<span class="style7">【正義】恆州九門縣城。</span>燕將成安君公孫操弒其王。<span class="style7">【集解】徐廣曰：「年表云是燕武成王元年。」【索隱】按：樂資云其王即惠王。</span>二十九年，秦、韓相攻，而圍閼與。<span class="style7">【正義】上於連反，下音預。括地志云：「閼與，聚落，今名烏蘇城，在潞州銅鞮縣西北二十里。又儀州和順縣城，亦云韓閼與邑。二所未詳。又有閼與山在洺州武安縣西五十里，蓋是也。」</span>趙使趙奢將，擊秦，大破秦軍閼與下，賜號為馬服君。<span class="style7">【正義】因馬服山為號也，虞喜志林云「馬，兵之首也。號曰馬服者，言能服馬也」。括地志云：「馬服山，邯鄲縣西北十里也。」</span></p>
<p>三十三年，惠文王卒，太子丹立，是為孝成王。</p>
<p>孝成王元年，<span class="style7">【集解】徐廣曰：「平原君相也。」</span>秦伐我，拔三城。趙王新立，太后用事，秦急攻之。趙氏求救於齊，齊曰：「必以長安君<span class="style7">【索隱】孔衍云：「惠文后之少子也。趙亦有長安，今其地闕。」【正義】長安君者，以長安善，故名也。</span>為質，兵乃出。」太后不肯，大臣彊諫。太后明謂左右曰：「復言長安君為質者，老婦必唾其面。」左師觸龍言願見太后，太后盛氣而胥之。入，<span class="style7">胥猶須也。穀梁傳曰：「胥其出也。」</span>徐趨而坐，自謝曰：「老臣病足，曾不能疾走，不得見久矣。竊自恕，而恐太后體之有所苦也，故願望見太后。」太后曰：「老婦恃輦而行。」<span class="style7">【索隱】按：束皙云「趙惠文王子何者，吳廣之甥，娃嬴之子也」。如系家計之，則武靈王十六年夢吳娃而納之，至二十七年王薨，及惠文王三十二年卒，孝成王元年遣長安君質於齊，若娃年二十入王宮，至此亦年六十左側，亦可稱老。而束廣微言太后纔三十有奇者，誤也。</span>曰：「食得毋衰乎？」曰：「恃粥耳。」曰：「老臣閒者殊不欲食，乃彊步，日三四里，少益嗜食，和於身也。」太后曰：「老婦不能。」太后不和之色少解。左師公曰：「老臣賤息舒祺最少，不肖，而臣衰，竊憐愛之，願得補黑衣之缺以衞王宮，昧死以聞。」太后曰：「敬諾。年幾何矣？」對曰：「十五歲矣。雖少，願及未填溝壑而託之。」太后曰：「丈夫亦愛憐少子乎？」對曰：「甚於婦人。」太后笑曰：「婦人異甚。」對曰：「老臣竊以為媼之愛燕后賢於長安君。」太后曰：「君過矣，不若長安君之甚。」左師公曰：「父母愛子則為之計深遠。媼之送燕后也，持其踵，為之泣，念其遠也，亦哀之矣。已行，非不思也，祭祀則祝之曰『必勿使反』，豈非計長久，為子孫相繼為王也哉？」太后曰：「然。」左師公曰：「今三世以前，至於趙主之子孫為侯者，其繼有在者乎？」曰：「無有。」曰：「微獨趙，諸侯有在者乎？」曰：「老婦不聞也。」曰：「此其近者禍及其身，遠者及其子孫。豈人主之子侯則不善哉？位尊而無功，奉厚而無勞，而挾重器多也。今媼尊長安君之位，而封之以膏腴之地，多與之重器，而不及今令有功於國，一旦山陵崩，長安君何以自託於趙？老臣以媼為長安君之計短也，故以為愛之不若燕后。」太后曰：「諾，恣君之所使之。」於是為長安君約車百乘，質於齊，齊兵乃出。</p>
<p>子義聞之，<span class="style7">【索隱】子義，趙之賢人。</span>曰：「人主之子，骨肉之親也，猶不能持無功之尊，無勞之奉，而守金玉之重也，而況於予乎？」</p>
<p>齊安平君<span class="style7">【正義】括地志云：「安平城在青州臨淄縣東十九里，古紀之酅邑也。」</span>田單將趙師而攻燕中陽，<span class="style7">【集解】徐廣曰：「一作『人』。」【正義】燕無中陽。括地志云：「中山故城一名中人亭，在定州唐縣東北四十一里，爾時屬燕國也。」</span>拔之。又攻韓注人，<span class="style7">【正義】邑名也。括地志云「注城在汝州梁縣西十五里」，蓋是其地也。</span>拔之。二年，惠文后卒。田單為相。</p>
<p>四年，王夢衣偏裻之衣，<span class="style7">【正義】杜預云：「偏，左右異色。裻在中，左右異，故曰偏。」按：裻，衣背縫也。</span>乘飛龍上天，不至而墜，見金玉之積如山。明日，王召筮史敢占之，曰：「夢衣偏裻之衣者，殘也。乘飛龍上天不至而墜者，有氣而無實也。見金玉之積如山者，憂也。」</p>
<p>後三日，韓氏上黨守馮亭使者至，曰：「韓不能守上黨，入之於秦。其吏民皆安為趙，不欲為秦。有城市邑十七，願再拜入之趙，財王所以賜吏民。」王大喜，召平陽君豹告之曰：「馮亭入城市邑十七，受之何如？」對曰：「聖人甚禍無故之利。」王曰：「人懷吾德，何謂無故乎？」對曰：「夫秦蠶食韓氏地，中絕不令相通，固自以為坐而受上黨之地也。韓氏所以不入於秦者，欲嫁其禍於趙也。秦服其勞而趙受其利，雖彊大不能得之於小弱，小弱顧能得之於彊大乎？豈可謂非無故之利哉！且夫秦以牛田之<span class="style7">【集解】徐廣曰：「一無此字。」【正義】秦蠶食韓氏，國中斷不通。夫牛耕田種穀，至秋則收之，成熟之義也。言秦伐韓上黨，勝有日矣，若牛田之必冀收穫矣。</span>水通糧<span class="style7">【正義】秦從渭水漕糧東入河、洛，軍擊韓上黨也。</span>蠶食，上乘倍戰者，<span class="style7">【正義】乘，承證反。蠶食桑葉，漸進必盡也。司馬法云：「百畝為夫，夫三為屋，屋三為井，井十為通，通十為成。成出革車一乘，七十二人也。」上乘，天下第一也。倍戰，力攻也。韓國四戰之地，軍士慣習，倍於餘國。</span>裂上國之地，<span class="style7">【正義】上國，秦地也。言韓上黨之地以列為秦國之地，其政已行，趙不可與秦作難，必莫受馮亭十七邑也。</span>其政行，不可與為難，必勿受也。」王曰：「今發百萬之軍而攻，踰年歷歲未得一城也。今以城市邑十七幣吾國，<span class="style7">【正義】馮亭將十七邑入趙，若幣帛之見遺，此大利也。</span>此大利也。」</p>
<p>趙豹出，王召平原君與趙禹而告之。對曰：「發百萬之軍而攻，踰歲未得一城，今坐受城市邑十七，此大利，不可失也。」王曰：「善。」乃令趙勝受地，告馮亭曰：「敝國使者臣勝，敝國君使勝致命，以萬戶都三封太守，<span class="style7">【正義】爾時未合言太守，至漢景帝始加太守，此言「太」，衍字也。</span>千戶都三封縣令，皆世世為侯，吏民皆益爵三級，吏民能相安，皆賜之六金。」馮亭垂涕不見使者，曰：「吾不處三不義也：為主守地，不能死固，不義一矣；入之秦，不聽主令，不義二矣；賣主地而食之，不義三矣。」趙遂發兵取上黨。<span class="style7">【集解】漢書馮奉世傳曰：「趙封亭為華陵君，與趙將括距秦，戰死於長平，宗族由是分散，或在趙。在趙者，為官師將，官師將子為代相。及秦滅六國，而馮亭之後馮無擇、馮去疾、馮劫皆為秦將相焉。漢興，馮唐即代相之子也。」上黨記云：「馮亭冢在壺關城西五里。」</span>廉頗將軍軍長平。<span class="style7">【正義】括地志云：「長平故城在澤州高平縣西二十一里，即白起敗括於長平處。」</span></p>
<p>七年，廉頗免而趙括代將。秦人圍趙括，趙括以軍降，卒四十餘萬皆阬之。王悔不聽趙豹之計，故有長平之禍焉。</p>
<p>王還，不聽秦，秦圍邯鄲。<span class="style7">【集解】徐廣曰：「在九年。」</span>武垣令<span class="style7">【集解】徐廣曰：「河閒有武垣縣，本屬涿郡。」【正義】括地志云：「武垣故城今瀛州城是也。」</span>傅豹、王容、蘇射率燕衆反燕地。<span class="style7">【正義】武垣此時屬趙，與燕接境，故云率燕衆反燕地也。</span>趙以靈丘<span class="style7">【正義】括地志云：「靈丘，蔚州理縣也。」</span>封楚相春申君。</p>
<p>八年，平原君如楚請救。還，楚來救，及魏公子無忌亦來救，<span class="style7">【正義】魏公子傳云「趙王以鄗為公子湯沐邑」。年表云「九年公子無忌救邯鄲」。圍在九年，其文錯誤。</span>秦圍邯鄲乃解。</p>
<p>十年，燕攻昌壯，<span class="style7">【集解】徐廣曰：「一作『社』。」【正義】壯字誤，當作「城」。括地志云：「昌城故城在冀州信都縣西北五里。」此時屬趙，故攻之也。</span>五月拔之。趙將樂乘、慶舍攻秦信梁軍，破之。<span class="style7">【集解】徐廣曰：「年表云新中軍也。」【索隱】信梁，秦將也。【正義】信梁蓋王齕號也。秦本紀云「昭襄王五十年王齕從唐拔寧新中，寧新中更名安陽」，今相州理縣也。年表云「韓、魏、楚救趙新中軍，秦兵罷」是也。</span>太子死。<span class="style7">【集解】徐廣曰：「是年周赧王卒，或者『太子』云『天子』乎？」【索隱】趙之太子也，史失名。</span>而秦攻西周，拔之。徒父祺<span class="style7">【索隱】趙大夫，名祺。</span>出。<span class="style7">【正義】趙見秦拔西周，故令徒父祺將兵出境也。</span>十一年，城元氏，<span class="style7">【集解】地理志常山有元氏縣。【正義】元氏，趙州縣也。</span>縣上原。武陽君鄭安平死，<span class="style7">【集解】徐廣曰：「故秦將降趙也。」</span>收其地。十二年，邯鄲廥燒。<span class="style7">【集解】徐廣曰：「廥，廄之名，音膾也。」【索隱】廥，積芻稿之處，為火所燒也。</span>十四年，平原君趙勝死。<span class="style7">【索隱】按年表在十五年也。</span></p>
<p>十五年，以尉文封相國廉頗為信平君。<span class="style7">【索隱】尉文蓋地名。或曰，尉，官；文，名。謂以尉文所食之地以封廉頗也。古文質略，文省耳。【正義】尉文蓋蔚州地也。信平，廉頗號也，言篤信而平和也。</span>燕王令丞相栗腹約驩，以五百金為趙王酒，還歸，報燕王曰：「趙氏壯者皆死長平，其孤未壯，可伐也。」王召昌國君樂閒而問之。對曰：「趙，四戰之國也，其民習兵，伐之不可。」王曰：「吾以衆伐寡，二而伐一，可乎？」對曰：「不可。」王曰：「吾即以五而伐一，可乎？」對曰：「不可。」燕王大怒。羣臣皆以為可。燕卒起二軍，車二千乘，栗腹將而攻鄗，卿秦將而攻代。<span class="style7">【索隱】二人皆燕將姓名。</span>廉頗為趙將，破殺栗腹，虜卿秦、樂間。<span class="style7">【正義】三人皆燕將姓也。</span></p>
<p>十六年，廉頗圍燕。以樂乘為武襄君。<span class="style7">【正義】襄，舉也，上也。言樂乘功最高也。</span>十七年，假相大將武襄君攻燕，圍其國。十八年，延陵鈞<span class="style7">【集解】徐廣曰：「代郡有延陵縣。」</span>率師從相國信平君助魏攻燕。秦拔我榆次三十七城。<span class="style7">【集解】徐廣曰：「在太原。」</span>十九年，趙與燕易土：<span class="style7">【索隱】音亦。謂與燕換易縣也。</span>以龍兊、<span class="style7">【正義】括地志云：「北新城故城在易州遂城縣西南二十里。按：遂城縣西南二十五里有龍山，邢子勵趙記云『龍山有四麓，各有一穴，大如車輪，春風出東，秋風出西，夏風出南，冬風出北，不相奪倫』。按蓋謂龍兌也。」</span>汾門、<span class="style7">【集解】徐廣曰：「在北新城。」【正義】括地志云：「易州永樂縣有徐水，出廣昌嶺，三源奇發，同瀉一澗，流至北平縣東南，歷石門中，俗謂之龍門，水經其閒，奔激南出，觸石成井。」蓋汾字誤也，遂城及永樂，北新城縣地也。</span>臨樂<span class="style7">【集解】徐廣曰：「方城有臨鄉。」【正義】括地志云：「臨鄉故城在幽州固安南十七里也。」</span>與燕；燕以葛、武陽、<span class="style7">【集解】徐廣曰：「葛城在高陽。」【正義】括地志云：「故葛城又名西河城，在瀛州高陽縣西北五十里。」</span>平舒<span class="style7">【集解】徐廣曰：「平舒在代郡。」【正義】括地志云：「平舒故城在蔚州靈丘縣北九十三里也。」</span>與趙。</p>
<p>二十年，秦王政初立。秦拔我晉陽。</p>
<p>二十一年，孝成王卒。廉頗將，攻繁陽，<span class="style7">【集解】徐廣曰：「在頓丘。」【正義】括地志云：「繁陽故城在相州內黃縣東北二十七里。應劭云『繁水之北，故曰繁陽也』。」</span>取之。使樂乘代之，廉頗攻樂乘，樂乘走，廉頗亡入魏。子偃立，是為悼襄王。</p>
<p>悼襄王元年，大備<span class="style7">【集解】徐廣曰：「一作『脩』。」【正義】謂行大備之禮也。</span>魏。欲通平邑、中牟之道，不成。<span class="style7">【正義】平邑在魏州昌樂縣東北三十里。相州湯陰縣西五十八里有牟山。按：中牟山之側，時二邑皆屬魏，欲渡黃河作道相通，遂不成也。</span></p>
<p>二年，李牧將，攻燕，拔武遂、方城。<span class="style7">【集解】徐廣曰：「武遂屬安平。」【正義】括地志云：「易州遂城，戰國時武遂城也。方城故在幽州固安縣南十七里。」時二邑屬燕，趙使李牧拔之也。</span>秦召春平君，因而留之。泄鈞<span class="style7">【正義】人姓名也。</span>為之謂文信侯曰：「春平君者，趙王甚愛之而郎中妬之，故相與謀曰『春平君入秦，秦必留之』，故相與謀而內之秦也。今君留之，是絕趙而郎中之計中也。君不如遣春平君而留平都。<span class="style7">【正義】輿地理志云：「平都縣在今新興郡，與陽周縣相近也。」</span>春平君者言行信於王，王必厚割趙而贖平都。」文信侯曰：「善。」因遣之。<span class="style7">【集解】徐廣曰：「年表云太子從質秦歸。」【正義】按：太子即春平君也。</span>城韓臯。</p>
<p>三年，龐煖將，攻燕，禽其將劇辛。四年，龐煖將趙、楚、魏、燕之銳師，攻秦蕞，<span class="style7">【集解】徐廣曰：「在新豐。」</span>不拔；移攻齊，取饒安。<span class="style7">【集解】徐廣曰：「在渤海。又云饒屬北海，安屬平原。」【正義】饒安，滄州縣也，七國時屬齊，戰國時屬趙。</span>五年，傅抵<span class="style7">【正義】上音付，下音邸。趙將姓名。</span>將，居平邑；慶舍將東陽<span class="style7">【正義】屬貝州，在河北岸也。</span>河外師，守河梁。<span class="style7">【正義】河外，河南岸魏州地也。河梁，橋也。</span>六年，封長安君以饒。<span class="style7">【正義】即饒陽也。瀛州饒陽縣東二十里饒陽故城，漢縣也，明長安君是號也。</span>魏與趙鄴。</p>
<p>九年，趙攻燕，取貍陽城。<span class="style7">【正義】按燕無貍陽，疑「貍」字誤，當作「漁陽」，故城在檀州密雲縣南十八里，燕漁陽郡城也。按趙東界至瀛州，則檀州在北，趙攻燕取漁陽城也。</span>兵未罷，秦攻鄴，拔之。<span class="style7">【集解】徐廣曰：「今饒陽在河閒。又年表曰拔閼與、鄴九城。」</span>悼襄王卒，子幽繆王遷立。</p>
<p>幽繆王遷元年，<span class="style7">【集解】徐廣曰：「又云『湣王』。世本云孝成王丹生悼襄王偃，偃生今王遷。年表及史考趙遷皆無謚。」【索隱】徐廣云王遷無謚，今惟此獨稱幽繆王者，蓋秦滅趙之後，人臣竊追謚之，太史公或別有所見而記之也。</span>城柏人。二年，秦攻武城，<span class="style7">【集解】徐廣曰：「年表云秦拔我平陽。」</span>扈輙率師救之，軍敗，死焉。</p>
<p>三年，秦攻赤麗、宜安，<span class="style7">【正義】括地志云：「宜安故城在恆州稿城縣西南二十里也。」</span>李牧率師與戰肥下，<span class="style7">【正義】括地志云：「肥纍故城在恆州稿城縣西七里，春秋時肥子國，白狄別種也。」</span>却之。封牧為武安君。四年，秦攻番吾，<span class="style7">【正義】上音婆，又音盤，又作「蒲」。括地志云：「蒲吾城在恆州房山縣東二十里也。」</span>李牧與之戰，却之。</p>
<p>五年，代地大動，自樂徐以西，<span class="style7">【集解】徐廣曰：「徐，一作『除』。」</span>北至平陰，<span class="style7">【正義】樂徐在晉州，平陰在汾也。</span>臺屋墻垣太半壞，地坼東西百三十步。<span class="style7">【正義】其坼溝見在，亦在晉、汾二州之界也。</span>六年，大飢，民譌言曰：「趙為號，秦為笑。以為不信，視地之生毛。」</p>
<p>七年，秦人攻趙，趙大將李牧、將軍司馬尚將，擊之。李牧誅，司馬尚免，趙忽及齊將顏聚代之。趙忽軍破，顏聚亡去。以王遷降。<span class="style7">【集解】淮南子云：「趙王遷流於房陵，思故鄉，作為山水之謳，聞之者莫不流涕。」【正義】括地志云：「趙王遷墓在房州房陵縣西九里也。」</span></p>
<p>八年十月，邯鄲為秦。</p>
<p>太史公曰。吾聞馮王孫曰：「趙王遷，其母倡也，<span class="style7">【集解】徐廣曰：「列女傳曰邯鄲之倡。」</span>嬖於悼襄王。悼襄王廢適子嘉而立遷。遷素無行，信讒，故誅其良將李牧，用郭開。」豈不繆哉！秦旣虜遷，趙之亡大夫共立嘉為王，王代六歲，秦進兵破嘉，遂滅趙以為郡。</p>
<p class="style8">索隱述贊曰：趙氏之世，與秦同祖。周穆平徐，乃封造父。帶始事晉，夙初有土。岸賈矯誅，韓厥立武。寶符臨代，卒居伯魯。簡夢翟犬，靈歌處女。胡服雖彊，建立非所。頗、牧不用，王遷囚虜。</p>
<hr/>
</div>
</div>
</div>
</div>
</body></html>