<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷三十五‧管蔡世家第五</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷三十五・管蔡世家第五</h1>
<hr/>
<p id="p0"><a class="gg-link" href="#p0" onclick="return changeColor(this);"></a>管叔鮮、<span class="style7">【正義】鮮音仙。括地志云：「鄭州管城縣，今州外城即管國城也，是叔鮮所封國也。」</span>蔡叔度者，周文王子而武王弟也。武王同母兄弟十人。母曰太姒，<span class="style7">【正義】國語云：「杞、繒二國，姒姓，夏禹之後，太姒之家。太姒，文王之妃，武王之母。」列女傳云：「太姒者，武王之母，禹後姒氏之女也。在郃之陽，在渭之涘。仁而明道，文王嘉之，親迎于渭，造舟為梁。及入，太姒思媚太姜、太任，旦夕勤勞，以進婦道。太姒號曰文母。文王理外，文母治內。太姒生十男，教誨自少及長，未嘗見邪僻之事，言常以正道持之也。」</span>文王正妃也。其長子曰伯邑考，次曰武王發，次曰管叔鮮，次曰周公旦，次曰蔡叔度，次曰曹叔振鐸，次曰成叔武，<span class="style7">【正義】括地志云：「在濮州雷澤縣東南九十一里，漢郕陽縣。古郕伯，姬姓之國，其後遷於成之陽。」</span>次曰霍叔處，<span class="style7">【正義】處，昌汝反。括地志云：「晉州霍邑縣本漢彘縣也。鄭玄注周禮云霍山在彘，本春秋時霍伯國地。」</span>次曰康叔封，<span class="style7">【索隱】孔安國曰：「康，畿內國名，地闕。叔，字也。封，叔名。」</span>次曰冉季載<span class="style7">【正義】冉作丹，音奴甘反。或作「郍」，音同。丹國名也。季載，人名也。伯邑考最長，所以加「伯」。諸中子咸言「叔」，以載最少，故言季載。</span>。冉季載最少。同母兄弟十人，<span class="style7">【集解】徐廣曰：「文王之子為侯者十有六國。」</span>唯發、旦賢，左右輔文王，<span class="style7">【正義】左右並去聲。</span>故文王舍伯邑考而以發為太子。及文王崩而發立，是為武王。伯邑考旣已前卒矣。</p>
<p id="p1"><a class="gg-link" href="#p1" onclick="return changeColor(this);"></a>武王已克殷紂，平天下，封功臣昆弟。於是封叔鮮於管，<span class="style7">【集解】杜預曰：「管在滎陽京縣東北。」</span>封叔度於蔡：<span class="style7">【集解】世本曰：「居上蔡。」</span>二人相紂子武庚祿父，治殷遺民。封叔旦於魯而相周，為周公。封叔振鐸於曹，封叔武於成，<span class="style7">【索隱】按：春秋隱五年「衞師入郕」。杜預曰「東平剛父縣有郕鄉」。後漢郡國志以為成本國。又地理志廩丘縣南有成故城。應劭云「武王封弟季載於成」，是古之成邑，應仲逺誤云季載封耳。</span>封叔處於霍。<span class="style7">【索隱】春秋閔元年晉滅霍。地理志河東彘縣，霍太山在東北，是霍叔之所封。</span>康叔封、冉季載皆少，未得封。</p>
<p id="p2"><a class="gg-link" href="#p2" onclick="return changeColor(this);"></a>武王旣崩，成王少，周公旦專王室。管叔、蔡叔疑周公之為不利於成王，乃挾武庚以作亂。周公旦承成王命伐誅武庚，殺管叔，而放蔡叔，遷之，與車十乘，徒七十人從。而分殷餘民為二：其一封微子啟於宋，以續殷祀；其一封康叔為衞君，是為衞康叔。封季載於冉。冉季、康叔皆有馴行，<span class="style7">【索隱】馴如字，音廵。馴，善也。</span>於是周公舉康叔為周司寇，冉季為周司空，<span class="style7">【索隱】事見定四年左傳。</span>以佐成王治，皆有令名於天下。</p>
<p id="p3"><a class="gg-link" href="#p3" onclick="return changeColor(this);"></a>蔡叔度旣遷而死。其子曰胡，胡乃改行，率德馴善。周公聞之，而舉胡以為魯卿士，<span class="style7">【索隱】按：尚書云蔡仲克庸祗德，周公以為卿士，叔卒，乃命諸王，封之蔡，元無仕魯之文。又伯禽居魯乃是七年致政之後，此言乃說居攝政之初，未知史遷何憑而有斯言也。</span>魯國治。於是周公言於成王，復封胡於蔡，<span class="style7">【集解】宋忠曰：「胡徙居新蔡。」</span>以奉蔡叔之祀，是為蔡仲。餘五叔皆就國，<span class="style7">【索隱】管叔、蔡叔、成叔、曹叔、霍叔。</span>無為天子吏者。</p>
<p id="p4"><a class="gg-link" href="#p4" onclick="return changeColor(this);"></a>蔡仲卒，子蔡伯荒立。蔡伯荒卒，子宮侯立。宮侯卒，子厲侯立。厲侯卒，子武侯立。武侯之時，周厲王失國，奔彘，共和行政，諸侯多叛周。</p>
<p id="p5"><a class="gg-link" href="#p5" onclick="return changeColor(this);"></a>武侯卒，子夷侯立。夷侯十一年，周宣王即位。二十八年，夷侯卒，子釐侯所事立。</p>
<p id="p6"><a class="gg-link" href="#p6" onclick="return changeColor(this);"></a>釐侯三十九年，周幽王為犬戎所殺，周室卑而東徙。秦始得封為列侯。<span class="style7">【正義】周幽王為犬戎所殺，平王東徙洛邑，秦襄公以兵救，因送平王至洛，故平王封襄公。</span>四十八年，釐侯卒，子共侯興立。共侯二年卒，子戴侯立。戴侯十年卒，子宣侯措父立。</p>
<p id="p7"><a class="gg-link" href="#p7" onclick="return changeColor(this);"></a>宣侯二十八年，魯隱公初立。三十五年，宣侯卒，子桓侯封人立。桓侯三年，魯弒其君隱公。二十年，桓侯卒，弟哀侯獻舞立。</p>
<p id="p8"><a class="gg-link" href="#p8" onclick="return changeColor(this);"></a>哀侯十一年，初，哀侯娶陳，息侯亦娶陳。<span class="style7">【集解】杜預曰：「息國，汝南新息縣。」</span>息夫人將歸，過蔡，蔡侯不敬。息侯怒，請楚文王：「來伐我，我求救於蔡，蔡必來，楚因擊之，可以有功。」楚文王從之，虜蔡哀侯以歸。哀侯留九歲，死於楚。凡立二十年卒。蔡人立其子肹，是為繆侯。</p>
<p id="p9"><a class="gg-link" href="#p9" onclick="return changeColor(this);"></a>繆侯以其女弟為齊桓公夫人。十八年，齊桓公與蔡女戲船中，夫人蕩舟，桓公止之，不止，公怒，歸蔡女而不絕也。蔡侯怒，嫁其弟。<span class="style7">【索隱】弟，女弟，即蕩舟之姬。</span>齊桓公怒，伐蔡；蔡潰，遂虜繆侯，南至楚邵陵。已而諸侯為蔡謝齊，齊侯歸蔡侯。二十九年，繆侯卒，子莊侯甲午立。</p>
<p id="p10"><a class="gg-link" href="#p10" onclick="return changeColor(this);"></a>莊侯三年，齊桓公卒。十四年，晉文公敗楚於城濮。二十年，楚太子商臣弒其父成王代立。二十五年，秦穆公卒。三十三年，楚莊王即位。三十四年，莊侯卒，子文侯申立。</p>
<p id="p11"><a class="gg-link" href="#p11" onclick="return changeColor(this);"></a>文侯十四年，楚莊王伐陳，殺夏徵舒。十五年，楚圍鄭，鄭降楚，楚復醳之。<span class="style7">【正義】醳音釋。</span>二十年，文侯卒，子景侯同立。</p>
<p id="p12"><a class="gg-link" href="#p12" onclick="return changeColor(this);"></a>景侯元年，楚莊王卒。二十九年，景侯為太子般娶婦於楚，而景侯通焉。太子弒景侯而自立，是為靈侯。</p>
<p id="p13"><a class="gg-link" href="#p13" onclick="return changeColor(this);"></a>靈侯二年，楚公子圍弒其王郟敖而自立，為靈王。<span class="style7">【正義】郟，紀洽反。敖，五高反。</span>九年，陳司徒招<span class="style7">【索隱】招或作「昭」，或作「韶」，並時遙反。</span>弒其君哀公。楚使公子弃疾滅陳而有之。十二年，楚靈王以靈侯弒其父，誘蔡靈侯于申，<span class="style7">【正義】故申城在鄧州。</span>伏甲飲之，醉而殺之，刑其士卒七十人。令公子弃疾圍蔡。十一月，滅蔡，使弃疾為蔡公。<span class="style7">【正義】蔡之大夫也。</span></p>
<p id="p14"><a class="gg-link" href="#p14" onclick="return changeColor(this);"></a>楚滅蔡三歲，楚公子弃疾弒其君靈王代立，為平王。平王乃求蔡景侯少子廬，立之，是為平侯。<span class="style7">【集解】宋忠曰：「平侯徙下蔡。」【索隱】今系本無者，近脫耳。</span>是年，楚亦復立陳。楚平王初立，欲親諸侯，故復立陳、蔡後。<span class="style7">【集解】世本曰：「平侯者，靈侯般之孫，太子友之子。」</span></p>
<p id="p15"><a class="gg-link" href="#p15" onclick="return changeColor(this);"></a>平侯九年卒，靈侯般之孫東國攻平侯子而自立，是為悼侯。悼侯父曰隱太子友。隱太子友者，靈侯之太子，平侯立而殺隱太子，故平侯卒而隱太子之子東國攻平侯子而代立，是為悼侯。悼侯三年卒，弟昭侯申立。</p>
<p id="p16"><a class="gg-link" href="#p16" onclick="return changeColor(this);"></a>昭侯十年，朝楚昭王，持美裘二，獻其一於昭王而自衣其一。楚相子常欲之，不與。子常讒蔡侯，留之楚三年。蔡侯知之，乃獻其裘於子常；子常受之，乃言歸蔡侯。蔡侯歸而之晉，請與晉伐楚。十三年春，與衞靈公會邵陵。蔡侯私於周萇弘以求長於衞；<span class="style7">【集解】服虔曰：「載書使蔡在衞上。」</span>衞使史鰌言康叔之功德，乃長衞。夏，為晉滅沈，<span class="style7">【集解】杜預曰：「汝南平輿縣北有邥亭。」</span>楚怒，攻蔡。蔡昭侯使其子為質於吳，<span class="style7">【正義】質音致。</span>以共伐楚。冬，與吳王闔閭遂破楚入郢。蔡怨子常，子常恐，奔鄭。十四年，吳去而楚昭王復國。十六年，楚令尹為其民泣以謀蔡，蔡昭侯懼。二十六年，孔子如蔡。楚昭王伐蔡，蔡恐，告急於吳。吳為蔡逺，約遷以自近，易以相救；昭侯私許，不與大夫計。吳人來救蔡，因遷蔡于州來。<span class="style7">【索隱】州來在淮南下蔡縣。</span>二十八年，昭侯將朝于吳，大夫恐其復遷，乃令賊利殺昭侯；<span class="style7">【索隱】案：利，賊名也。</span>已而誅賊利以解過，而立昭侯子朔，是為成侯。<span class="style7">【集解】徐廣曰：「或作『景』。」</span></p>
<p id="p17"><a class="gg-link" href="#p17" onclick="return changeColor(this);"></a>成侯四年，宋滅曹。十年，齊田常弒其君簡公。十三年，楚滅陳。十九年，成侯卒，子聲侯產立。聲侯十五年卒，子元侯立。元侯六年卒，子侯齊立。</p>
<p id="p18"><a class="gg-link" href="#p18" onclick="return changeColor(this);"></a>侯齊四年，楚惠王滅蔡，蔡侯齊亡，蔡遂絕祀。後陳滅三十三年。<span class="style7">【索隱】魯哀十七年楚滅陳，其楚滅蔡絕其祀，又在滅陳之後三十三年，即在春秋後二十三年。</span></p>
<p id="p19"><a class="gg-link" href="#p19" onclick="return changeColor(this);"></a>伯邑考，其後不知所封。武王發，其後為周，有本紀言。管叔鮮作亂誅死，無後。周公旦，其後為魯，有世家言。蔡叔度，其後為蔡，有世家言。曹叔振鐸，有後為曹，有世家言。成叔武，其後世無所見。霍叔處，其後晉獻公時滅霍。康叔封，其後為衞，有世家言。冉季載，其後世無所見。 </p>
<p id="p20"><a class="gg-link" href="#p20" onclick="return changeColor(this);"></a>太史公曰：管蔡作亂，無足載者。然周武王崩，成王少，天下旣疑，賴同母之弟成叔、冉季之屬十人為輔拂，是以諸侯卒宗周，故附之世家言。</p>
<p id="p21"><a class="gg-link" href="#p21" onclick="return changeColor(this);"></a>曹叔世家。<span class="style7">【索隱】按：上文「叔振鐸，其後為曹，有系家言」，則曹亦合題系家，今附管蔡之末而不出題者，蓋以曹微小而少事跡，因附管蔡之末，不別題篇爾。且又管叔雖無後，仍是蔡、曹之兄，故題管、蔡而略曹也。</span>曹叔振鐸者，周武王弟也。武王已克殷紂，封叔振鐸於曹。<span class="style7">【集解】宋忠曰濟陰定陶縣。</span></p>
<p id="p22"><a class="gg-link" href="#p22" onclick="return changeColor(this);"></a>叔振鐸卒，子太伯󻻍立。太伯卒，子仲君平立。仲君平卒，子宮伯侯立。宮伯侯卒，子孝伯雲立。孝伯雲卒，子夷伯喜立。</p>
<p id="p23"><a class="gg-link" href="#p23" onclick="return changeColor(this);"></a>夷伯二十三年，周厲王奔于彘。三十年卒，弟幽伯彊立。幽伯九年，弟蘇殺幽伯代立，是為戴伯。戴伯元年，周宣王已立三歲。三十年，戴伯卒，子惠伯兕立。<span class="style7">【集解】孫檢曰：「兕音徐子反。曹惠伯或名雉，或名弟，或復名弟兕也。」【索隱】按：年表作「惠公伯雉」，注引孫檢，未詳何代，或云齊人，亦恐其人不注史記。今以王儉七志、阮孝緒七錄並無，又不知是裴駰所錄否？</span></p>
<p id="p24"><a class="gg-link" href="#p24" onclick="return changeColor(this);"></a>惠伯二十五年，周幽王為犬戎所殺，因東徙，益卑，諸侯畔之。秦始列為諸侯。三十六，惠伯卒，子石甫立，其弟武殺之代立，是為繆公。繆公三年卒，子桓公終生立。<span class="style7">【集解】孫檢云：「一作『終湦』。湦音生。」</span></p>
<p id="p25"><a class="gg-link" href="#p25" onclick="return changeColor(this);"></a>桓公三十五年，魯隱公立。四十五年，魯弒其君隱公。四十六年，宋華父督弒其君殤公，及孔父。五十五年，桓公卒，子莊公夕姑<span class="style7">【索隱】上音亦。即射姑也，同音亦。</span>立。</p>
<p id="p26"><a class="gg-link" href="#p26" onclick="return changeColor(this);"></a>莊公二十三年，齊桓公始霸。三十一年，莊公卒，子釐公夷立。釐公九年卒，子昭公班立。昭公六年，齊桓公敗蔡，遂至楚召陵。九年，昭公卒，子共公襄立。</p>
<p id="p27"><a class="gg-link" href="#p27" onclick="return changeColor(this);"></a>共公十六年，初，晉公子重耳其亡過曹，曹君無禮，欲觀其駢脅。<span class="style7">【集解】韋昭曰：「駢者，并幹也。」【正義】駢，白邊反。脅，許業反。</span>釐負羈<span class="style7">【正義】釐音僖，曹大夫。</span>諫，不聽，私善於重耳。二十一年，晉文公重耳伐曹，虜共公以歸，令軍毋入釐負羈之宗族閭。或說晉文公曰：「昔齊桓公會諸侯，復異姓；今君囚曹君，滅同姓，何以令於諸侯？」晉乃復歸共公。二十五年，晉文公卒。三十五年，共公卒，子文公壽立。文公二十三年卒，子宣公彊立。<span class="style7">【索隱】按左傳，宣公名廬。</span>宣公十七年卒，弟成公負芻立。</p>
<p id="p28"><a class="gg-link" href="#p28" onclick="return changeColor(this);"></a>成公三年，晉厲公伐曹，虜成公以歸，已復釋之。<span class="style7">【索隱】按：左傳成十五年，晉厲公執負芻，歸于京師。晉立宣公弟子臧，子臧曰「聖達節，次守節，下失節。為君非吾節也」。遂逃奔宋。曹人請于晉。晉人謂子臧「反國，吾歸而君」。子臧反，晉於是歸負芻。</span>五年，晉欒書、中行偃使程滑弒其君厲公。二十三年，成公卒，子武公勝立。武公二十六年，楚公子弃疾弒其君靈王代立。二十七年，武公卒，子平公頃立。平公四年卒，子悼公午立。是歲，宋、衞、陳、鄭皆火。</p>
<p id="p29"><a class="gg-link" href="#p29" onclick="return changeColor(this);"></a>悼公八年，宋景公立。九年，悼公朝於宋，宋囚之；曹立其弟野，是為聲公。悼公死於宋，歸葬。</p>
<p id="p30"><a class="gg-link" href="#p30" onclick="return changeColor(this);"></a>聲公五年，平公弟通弒聲公代立，是為隱公。<span class="style7">【索隱】按：譙周云春秋無其事。今檢系本及春秋，悼伯卒，弟露立，謚靖公，實無聲公、隱公，蓋是彼文自疏也。</span>隱公四年，聲公弟露弒隱公代立，是為靖公。靖公四年卒，子伯陽立。</p>
<p id="p31"><a class="gg-link" href="#p31" onclick="return changeColor(this);"></a>伯陽三年，國人有夢衆君子立于社宮，<span class="style7">【集解】賈逵曰：「社宮，社也。」鄭衆曰：「社宮，中有室屋者。」</span>謀欲亡曹；曹叔振鐸止之，請待公孫彊，許之。旦，求之曹，無此人。夢者戒其子曰：「我亡，爾聞公孫彊為政，必去曹，無離曹禍。」<span class="style7">【索隱】離即罹。罹，被也。</span>及伯陽即位，好田弋之事。六年，曹野人公孫彊亦好田弋，獲白鴈而獻之，且言田弋之說，因訪政事。伯陽大說之，有寵，使為司城以聽政。夢者之子乃亡去。公孫彊言霸說於曹伯。十四年，曹伯從之，乃背晉干宋。<span class="style7">【集解】賈逵曰：「以小加大。」【索隱】干謂犯也。言曹因弃晉而犯宋，遂致滅也。裴氏引賈逵注云「以小加大」者，加，陵也，小即曹也，大謂晉及宋也。</span>宋景公伐之，晉人不救。十五年，宋滅曹，執曹伯陽及公孫彊以歸而殺之。曹遂絕其祀。</p>
<p id="p32"><a class="gg-link" href="#p32" onclick="return changeColor(this);"></a>太史公曰：<span class="style7">【索隱】檢諸本或無此論。</span>余尋曹共公之不用僖負羈，乃乘軒者三百人，<span class="style7">【正義】晉世家云：「晉師入曹，數之，以其不用僖負羈言，而美女乘軒三百人也。」</span>知唯德之不建。及振鐸之夢，豈不欲引曹之祀者哉？如公孫彊不脩厥政，叔鐸之祀忽諸。<span class="style7">【正義】至如公孫彊不脩霸道之政，而伯陽之子立，叔鐸猶尚饗祭祀，豈合忽絕之哉。</span></p>
<p class="style8" id="p33"><a class="gg-link" href="#p33" onclick="return changeColor(this);"></a>索隱述贊曰：武王之弟，管、蔡及霍。周公居相，流言是作。狼跋致艱，鴟鴞討惡。胡能改行，克復其爵。獻舞執楚，遇息禮薄。穆侯虜齊，蕩舟乖謔。曹共輕晉，負羈先覺。伯陽夢社，祚傾振鐸。</p>
</div>
</div>
</div>
</div>
</body></html>