<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷百二十五‧佞幸列傳第六十五</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷百二十五・佞幸列傳第六十五</h1>
<hr/>
<p id="p0"><a class="gg-link" href="#p0" onclick="return changeColor(this);"></a>諺曰「力田不如逢年，善仕不如遇合」，<span class="style7">〔集解〕徐廣曰：「遇，一作『偶』。」</span>固無虛言。非獨女以色媚，而士宦亦有之。</p>
<p id="p1"><a class="gg-link" href="#p1" onclick="return changeColor(this);"></a>昔以色幸者多矣。至漢興，高祖至暴抗也，<span class="style7">〔索隱〕伉音苦浪反。言暴猛伉直。</span>然籍孺以佞幸；孝惠時有閎孺。<span class="style7">〔正義〕籍，閎，皆名也。孺，幼小也。</span>此兩人非有材能，徒以婉佞貴幸，與上卧起，公卿皆因關說。<span class="style7">〔索隱〕關通也。謂公卿因之而通其詞說。劉氏云「有所言說，皆關由之」。</span>故孝惠時，郎侍中皆冠鵔鸃，貝帶，<span class="style7">〔集解〕漢書音義曰：「鵔鸃，鳥名。以毛羽飾冠，以貝飾帶。」〔索隱〕許慎云：「鵔鸃，鷩鳥也。」淮南子云：「趙武靈王服貝帶鵔鸃。」漢官儀云：「秦破趙，以其冠賜侍中。」三倉云：「鵔鸃，神鳥也，飛光映天者也。」</span>傅脂粉，<span class="style7">〔索隱〕傅音付。</span>化閎、籍之屬也。兩人徙家安陵。<span class="style7">〔正義〕惠帝陵邑。</span></p>
<p id="p2"><a class="gg-link" href="#p2" onclick="return changeColor(this);"></a>孝文時中寵臣，士人則鄧通，宦者則趙同、<span class="style7">〔索隱〕案漢書作「趙談」，此云「同」者，避太史公父名也。</span>北宮伯子。<span class="style7">〔正義〕顏云「姓北宮，名伯子」也。按：伯子，名。北宮之宦者也。</span>北宮伯子以愛人長者；而趙同以星氣幸，常爲文帝參乘；鄧通無伎能。鄧通，蜀郡南安人也，<span class="style7">〔集解〕徐廣曰：「後屬犍爲。」</span>以濯舩爲黃頭郎。<span class="style7">〔集解〕徐廣曰：「著黃帽也。」駰案：漢書音義曰「善濯船池中也。一說能持擢行船也。土，水之母，故施黃旄於船頭，因以名其郎曰黃頭郎」。〔索隱〕濯音棹，遲教反。</span>孝文帝夢欲上天，不能，有一黃頭郎從後推之上天，顧見其衣裻<span class="style7">〔集解〕徐廣曰：「一無此字。」〔索隱〕音篤。裻者，衫襦之橫腰者。</span>帶後穿。覺而之漸臺，<span class="style7">〔索隱〕覺音教。〔正義〕括地志云：「漸臺在長安故城中。關中記云未央宮西有蒼池，池中有漸臺，王莽死於此臺。」</span>以夢中陰自求推者郎，即見鄧通，其衣後穿，夢中所見也。召問其名姓，姓鄧氏，名通，文帝說焉，<span class="style7">〔索隱〕漢書云：「上曰『鄧猶登也』，悅之。」</span>尊幸之日異。通亦愿謹，不好外交，雖賜洗沐，不欲出。於是文帝賞賜通巨萬以十數，<span class="style7">〔正義〕言賜通巨萬以至於十也。</span>官至上大夫。文帝時時如鄧通家遊戲。然鄧通無他能，不能有所薦士，獨自謹其身以媚上而已。上使善相者相通，曰「當貧餓死」。文帝曰：「能富通者在我也。何謂貧乎？」於是賜鄧通蜀嚴道銅山，<span class="style7">〔正義〕括地志云：「雅州榮經縣北三里有銅山，即鄧通得賜銅山鑄錢者。」案：榮經即嚴道。</span>得自鑄錢，「鄧氏錢」<span class="style7">〔正義〕錢譜云：「文字稱兩，同漢四銖文。」</span>布天下。其富如此。</p>
<p id="p3"><a class="gg-link" href="#p3" onclick="return changeColor(this);"></a>文帝嘗病癰，鄧通常爲帝唶吮之。<span class="style7">〔索隱〕唶，仕格反。吮，仕兗反。</span>文帝不樂，從容問通曰：「天下誰最愛我者乎？」通曰：「宜莫如太子。」太子入問病，文帝使唶癰，唶癰而色難之。已而聞鄧通常爲帝唶吮之，心慙，由此怨通矣。及文帝崩，景帝立，鄧通免，家居。居無何，人有告鄧通盜出徼外鑄錢。下吏驗問，頗有之，遂竟案，盡沒入鄧通家，尚負責數巨萬。長公主賜鄧通，<span class="style7">〔集解〕韋昭曰：「景帝姊也。」〔索隱〕案即館陶公主也。</span>吏輙隨沒入之，<span class="style7">〔索隱〕謂長公主別有物賜通，吏輙沒入以充贓也。</span>一簪不得著身。於是長公主乃令假衣食。<span class="style7">〔索隱〕謂公主令人假與衣食。</span>竟不得名一錢，<span class="style7">〔索隱〕始天下名「鄧氏錢」，今皆沒入，卒竟無一錢之名也。</span>寄死人家。</p>
<p id="p4"><a class="gg-link" href="#p4" onclick="return changeColor(this);"></a>孝景帝時，中無寵臣，然獨郎中令周文仁，<span class="style7">〔索隱〕案漢書稱「周仁」，此上稱「周文」，今兼「文」作，恐後人加耳。案：仁字文。</span>仁寵最過庸不乃甚篤。<span class="style7">〔索隱〕案庸，常也。言仁最被恩寵，過於常人，乃不甚篤，如韓嫣也。</span></p>
<p id="p5"><a class="gg-link" href="#p5" onclick="return changeColor(this);"></a>今天子中寵臣，士人則韓王孫嫣，<span class="style7">〔索隱〕音偃，又音於建反。</span>宦者則李延年。</p>
<p id="p6"><a class="gg-link" href="#p6" onclick="return changeColor(this);"></a>嫣者，弓高侯孽孫也。<span class="style7">〔集解〕徐廣曰：「韓王信之子頹當也。」</span>今上爲膠東王時，嫣與上學書相愛。及上爲太子，愈益親嫣。嫣善騎射，善佞。上即位，欲事伐匈奴，而嫣先習胡兵，以故益尊貴，官至上大夫，賞賜擬於鄧通。時嫣常與上卧起。江都王入朝，有詔得從入獵上林中。天子車駕蹕道未行，而先使嫣乘副車，從數十百騎，騖馳視獸。江都王望見，以爲天子，辟從者，伏謁道傍。嫣驅不見。旣過，江都王怒，爲皇太后泣曰：「請得歸國入宿衞，<span class="style7">〔索隱〕謂還爵封於天子，而請入宿衞。</span>比韓嫣。」太后由此嗛嫣。<span class="style7">〔集解〕徐廣曰：「嗛，讀與『銜』同，漢書作『銜』字。」</span>嫣侍上，出入永巷不禁，以姦聞皇太后。皇太后怒，使使賜嫣死。上爲謝，終不能得，嫣遂死。而案道侯韓說，<span class="style7">〔索隱〕說音悅。</span>其弟也，亦佞幸。</p>
<p id="p7"><a class="gg-link" href="#p7" onclick="return changeColor(this);"></a>李延年，中山人也。父母及身兄弟及女，皆故倡也。延年坐法腐，給事狗中。<span class="style7">〔集解〕徐廣曰：「主獵犬也。」〔索隱〕或犬監也。</span>而平陽公主言延年女弟善舞，上見，心說之，及入永巷，而召貴延年。延年善歌，爲變新聲，而上方興天地祠，欲造樂詩歌弦之。延年善承意，弦次初詩。<span class="style7">〔索隱〕初詩，即所新造樂章。</span>其女弟亦幸，有子男。延年佩二千石印，號恊聲律。與上卧起，甚貴幸，埒如韓嫣也。<span class="style7">〔集解〕徐廣曰：「埒，等也。蜀都賦曰『卓鄭埒名』。又云埒者，疇等之名。」</span>久之，寑與中人亂，<span class="style7">〔集解〕徐廣曰：「一云坐弟季與中人亂。」</span>出入驕恣。及其女弟李夫人卒後，愛㢮，則禽誅延年昆弟也。</p>
<p id="p8"><a class="gg-link" href="#p8" onclick="return changeColor(this);"></a>自是之後，內寵嬖臣大底外戚之家，然不足數也。衞青、霍去病亦以外戚貴幸，然頗用材能自進。</p>
<p id="p9"><a class="gg-link" href="#p9" onclick="return changeColor(this);"></a>太史公曰：甚哉愛憎之時！彌子瑕之行，足以觀後人佞幸矣。雖百世可知也。<span class="style7">〔索隱〕衞靈公之臣，事見說苑也。</span></p>
<p class="style8" id="p10"><a class="gg-link" href="#p10" onclick="return changeColor(this);"></a>索隱述贊曰：傳稱令色，詩刺巧言。冠鸃入侍，傅粉承恩。黃頭賜蜀，宦者同軒。新聲都尉，挾彈王孫。泣魚竊駕，著自前論。</p>
</div>
</div>
</div>
</div>
</body></html>