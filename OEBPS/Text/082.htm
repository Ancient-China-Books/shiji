<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷八十二‧田單列傳第二十二</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷八十二・田單列傳第二十二</h1>
<hr/>
<p id="online_toc_0"><a class="gg-link" href="#online_toc_0" onclick="return changeColor(this);"></a>田單者，齊諸田疏屬也。<span class="style7">【索隱】單音丹。</span>湣王時，單為臨菑市掾，不見知。及燕使樂毅伐破齊，齊湣王出奔，已而保莒城。燕師長驅平齊，而田單走安平，<span class="style7">【集解】徐廣曰：「今之東安平也，在青州臨菑縣東十九里。古紀之酅邑，齊改為安平，秦滅齊，改為東安平縣，屬齊郡，以定州有安平，故加『東』字。」【索隱】地理志東安平屬淄川國也。</span>令其宗人盡斷其車軸末而傅鐵籠。<span class="style7">【集解】徐廣曰：「傅音附。」【索隱】斷音都緩反。斷其軸，恐長相撥也。以鐵裹軸頭，堅而易進也。傅者截其軸與轂齊，以鐵鍱附軸末，施轄於鐵中以制轂也。又方言曰「車轊，齊謂之籠」。郭璞云「車軸也」。</span>已而燕軍攻安平，城壞，齊人走，爭塗，以轊折車敗，<span class="style7">【集解】徐廣曰：「轊，車軸頭也。音衞。」</span>為燕所虜，唯田單宗人以鐵籠故得脫，東保即墨。燕旣盡降齊城，唯獨莒、即墨不下。燕軍聞齊王在莒，并兵攻之。淖齒<span class="style7">【集解】徐廣曰：「多作『悼齒』也。」</span>旣殺湣王於莒，因堅守，距燕軍，數年不下。燕引兵東圍即墨，即墨大夫出與戰，敗死。城中相與推田單，曰：「安平之戰，田單宗人以鐵籠得全，習兵。」立以為將軍，以即墨距燕。</p>
<p id="online_toc_1"><a class="gg-link" href="#online_toc_1" onclick="return changeColor(this);"></a>頃之，燕昭王卒，惠王立，與樂毅有隙。田單聞之，乃縱反間於燕，宣言曰：「齊王已死，城之不拔者二耳。樂毅畏誅而不敢歸，以伐齊為名，實欲連兵南面而王齊。齊人未附，故且緩攻即墨以待其事。齊人所懼，唯恐他將之來，即墨殘矣。」燕王以為然，使騎劫代樂毅。</p>
<p id="online_toc_2"><a class="gg-link" href="#online_toc_2" onclick="return changeColor(this);"></a>樂毅因歸趙，燕人士卒忿。而田單乃令城中人食必祭其先祖於庭，飛鳥悉翔舞城中下食。燕人怪之。田單因宣言曰：「神來下教我。」乃令城中人曰：「當有神人為我師。」有一卒曰：「臣可以為師乎？」因反走。田單乃起，引還，東鄉坐，師事之。卒曰：「臣欺君，誠無能也。」田單曰：「子勿言也！」因師之。每出約束，必稱神師。乃宣言曰：「吾唯懼燕軍之劓所得齊卒，置之前行，<span class="style7">【正義】故郎反。</span>與我戰，即墨敗矣。」燕人聞之，如其言。城中人見齊諸降者盡劓，皆怒，堅守，唯恐見得。單又縱反間曰：「吾懼燕人掘吾城外冢墓，僇先人，可為寒心。」燕軍盡掘壟墓，燒死人。即墨人從城上望見，皆涕泣，其欲出戰，怒自十倍。</p>
<p id="online_toc_3"><a class="gg-link" href="#online_toc_3" onclick="return changeColor(this);"></a>田單知士卒之可用，乃身操版插，<span class="style7">【索隱】操音七高反。插音初洽反。【正義】古之軍行，常負版插也。</span>與士卒分功，妻妾編於行伍之間，盡散飲食饗士。令甲卒皆伏，使老弱女子乘城，遣使約降於燕，燕軍皆呼萬歲。田單又收民金，得千溢，令即墨富豪遺燕將，曰：「即墨即降，願無虜掠吾族家妻妾，令安堵。」燕將大喜，許之。燕軍由此益懈。</p>
<p id="online_toc_4"><a class="gg-link" href="#online_toc_4" onclick="return changeColor(this);"></a>田單乃收城中得千餘牛，為絳繒衣，畫以五彩龍文，束兵刃於其角，而灌脂束葦於尾，燒其端。鑿城數十穴，夜縱牛，壯士五千人隨其後。牛尾熱，怒而奔燕軍，燕軍夜大驚。牛尾炬火光明炫燿，燕軍視之皆龍文，所觸盡死傷。五千人因衘枚擊之，而城中皷譟從之，老弱皆擊銅器為聲，聲動天地。燕軍大駭，敗走。齊人遂夷殺其將騎劫。燕軍擾亂奔走，齊人追亡逐北，所過城邑皆畔燕而歸田單，兵日益多，乘勝，燕日敗亡，卒至河上，<span class="style7">【索隱】齊之北界，近河東，蓋齊舊地也。</span>而齊七十餘城皆復為齊。乃迎襄王於莒，入臨菑而聽政。</p>
<p id="online_toc_5"><a class="gg-link" href="#online_toc_5" onclick="return changeColor(this);"></a>襄王封田單，號曰安平君。<span class="style7">【索隱】以單初起安平，故以為號。</span></p>
<p id="online_toc_6"><a class="gg-link" href="#online_toc_6" onclick="return changeColor(this);"></a>太史公曰：兵以正合，以奇勝。<span class="style7">【集解】魏武帝曰：「先出合戰為正，後出為奇也。正者當敵，奇兵擊不備。」【索隱】奇謂權詐也。注引魏武，蓋亦軍令也。</span>善之者，出奇無窮。<span class="style7">【索隱】兵不厭詐，故云「善之」。出奇無窮謂權變多也。</span>奇正還相生，<span class="style7">【正義】猶當合也。言正兵當陣，張左右翼掩其不備，則奇正合敗敵也。</span>如環之無端。<span class="style7">【索隱】言用兵之術，或用正法，或用奇計，使前敵不可測量，如尋環中不知端際也。</span>夫始如處女，適人開戶；<span class="style7">【集解】徐廣曰：「適音敵。」【索隱】言兵之始，如處女之軟弱，則敵人輕侮，開戶不為備也。【正義】敵人謂燕軍也。言燕軍被田單反閒，易將及劓卒燒壟墓，而令齊卒甚怒，是敵人為單開門戶也。</span>後如脫兔，適不及距：<span class="style7">【集解】魏武帝曰：「如女示弱，脫兔往疾也。」【索隱】言克敵之後，卷甲而趨，如兔之得脫而走疾也。敵不及距者，若脫兔忽過，而敵忘其所距也。</span>其田單之謂邪！</p>
<p id="online_toc_7"><a class="gg-link" href="#online_toc_7" onclick="return changeColor(this);"></a>初，悼齒之殺湣王也，莒人求湣王子法章，得之太史嬓之家，<span class="style7">【正義】嬓音皎。</span>為人灌園。嬓女憐而善遇之。後法章私以情告女，女遂與通。及莒人共立法章為齊王，以莒距燕，而太史氏女遂為后，所謂「君王后」也。</p>
<p id="online_toc_8"><a class="gg-link" href="#online_toc_8" onclick="return changeColor(this);"></a>燕之初入齊，聞畫邑人王蠋賢，<span class="style7">【集解】劉熙曰：「齊西南近邑。畫音獲。」【索隱】畫，一音獲，又音胡卦反。劉熙云：「齊西南近邑。」蠋音觸，又音歜。【正義】括地志云：「戟里城在臨淄西北三十里，春秋時棘邑，又云澅邑。」蠋所居即此邑，因澅水為名也。</span>令軍中曰「環畫邑三十里無入」，以王蠋之故。已而使人謂蠋曰：「齊人多高子之義，吾以子為將，封子萬家。」蠋固謝。燕人曰：「子不聽，吾引三軍而屠畫邑。」王蠋曰：「忠臣不事二君，貞女不更二夫。齊王不聽吾諫，故退而耕於野。國旣破亡，吾不能存；今又劫之以兵為君將，是助桀為暴也。與其生而無義，固不如烹！」遂經其頸於樹枝，自奮絕脰而死。<span class="style7">【索隱】經猶繫也。何休云：「脰，頸，齊語也。音豆。」</span>齊亡大夫聞之，曰：「王蠋，布衣也，義不北面於燕，況在位食祿者乎！」乃相聚如莒，求諸子，立為襄王。</p>
<p class="style8" id="online_toc_9"><a class="gg-link" href="#online_toc_9" onclick="return changeColor(this);"></a>索隱述贊曰：軍法以正，實尚奇兵。斷軸自免，反閒先行。羣鳥惑衆，五牛揚旌。卒破騎劫，皆復齊城。襄王嗣位，乃封安平。</p>
</div>
</div>
</div>
</div>
</body></html>