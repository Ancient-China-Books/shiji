<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷九十一‧黥布列傳第三十一</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷九十一 ‧ 黥布列傳第三十一</h1>
<hr/>
<p>黥布者，六人也，姓英氏。<span class="style7">【索隱】地理志廬江有六縣。蘇林曰：「今為六安也。」布本姓英。英，國名也，咎繇之後。布以少時有人相云「當刑而王」，故漢雜事云「布改姓黥，以厭當之」也。【正義】故六城在壽州安豐縣西南百三十三里。按：黥布封淮南王，都六，即此城。又春秋傳六與蓼，咎繇之後，或封於英、六，蓋英後改為蓼也。</span>秦時為布衣。少年，有客相之曰：「當刑而王。」及壯，坐法黥。布欣然笑曰：「人相我當刑而王，幾是乎？」<span class="style7">【集解】徐廣曰：「幾，一作『豈』。」駰謂幾，近也。【索隱】臣瓚音機。楚漢春秋作「豈是乎」，故徐廣云一作「豈」。劉氏作「祈」，祈者語辭也，亦通。</span>人有聞者，共俳笑之。<span class="style7">【索隱】謂衆共以俳優輩笑之。</span>布已論輸麗山，<span class="style7">【正義】言布論決受黥竟，麗山作陵也。時會稽郡輸身徒。</span>麗山之徒數十萬人，布皆與其徒長豪桀交通，迺率其曹偶，<span class="style7">【索隱】曹，輩也。偶，類也。謂徒輩之類。</span>亡之江中為羣盜。</p>
<p>陳勝之起也，布迺見番君，與其衆叛秦，聚兵數千人。番君以其女妻之。章邯之滅陳勝，破呂臣軍，布乃引兵北擊秦左右校，破之清波，引兵而東。聞項梁定江東會稽，<span class="style7">【正義】時會稽郡所理在吳闔閭城中。</span>涉江而西。陳嬰以項氏世為楚將，迺以兵屬項梁，渡淮南，英布、蒲將軍亦以兵屬項梁。</p>
<p>項梁涉淮而西，擊景駒、秦嘉等，布常冠軍。項梁至薛，<span class="style7">【正義】薛古城在徐州滕縣界也。</span>聞陳王定死，迺立楚懷王。項梁號為武信君，英布為當陽君。<span class="style7">【正義】南郡當陽縣也。</span>項梁敗死定陶，懷王徙都彭城，諸將英布亦皆保聚彭城。當是時，秦急圍趙，趙數使人請救。懷王使宋義為上將，范曾為末將，項籍為次將，英布、蒲將軍皆為將軍，悉屬宋義，北救趙。及項籍殺宋義於河上，懷王因立籍為上將軍，諸將皆屬項籍。項籍使布先渡河擊秦，布數有利，籍迺悉引兵涉河從之，遂破秦軍，降章邯等。楚兵常勝，功冠諸侯。諸侯兵皆以服屬楚者，以布數以少敗衆也。</p>
<p>項籍之引兵西至新安，<span class="style7">【正義】新安故城在河南府澠池縣東二十二里。</span>又使布等夜擊坑章邯秦卒二十餘萬人。至關，不得入，又使布等先從間道破關下軍，<span class="style7">【索隱】鄒氏云「間猶閑也，謂私也」。今以間音紀莧反。間道即他道，猶若反間之義。</span>遂得入，至咸陽。布常為軍鋒。<span class="style7">【索隱】案漢書作「楚軍前簿」，簿者鹵簿。</span>項王封諸將，立布為九江王，都六。</p>
<p>漢元年四月，諸侯皆罷戲下，各就國。項氏立懷王為義帝，徙都長沙，迺陰令九江王布等行擊之。其八月，布使將擊義帝，追殺之郴縣。<span class="style7">【正義】郴，丑林反。今郴州有義帝冢及祠。</span></p>
<p>漢二年，齊王田榮畔楚，項王往擊齊，徵兵九江，九江王布稱病不往，遣將將數千人行。漢之敗楚彭城，布又稱病不佐楚。項王由此怨布，數使使者誚讓<span class="style7">【集解】漢書音義曰：「誚，責也。」</span>召布，布愈恐，不敢往。項王方北憂齊、趙，西患漢，所與者獨九江王，又多布材，欲親用之，以故未擊。</p>
<p>漢三年，漢王擊楚，大戰彭城，不利，出梁地，至虞，<span class="style7">【正義】今宋州虞城也。</span>謂左右曰：<span class="style7">【索隱】案謂隨何。</span>「如彼等者，無足與計天下事。」謁者隨何進曰：「不審陛下所謂。」漢王曰：「孰能為我使淮南，令之發兵倍楚，留項王於齊數月，我之取天下可以百全。」隨何曰：「臣請使之。」迺與二十人俱，使淮南。至，因太宰主之，<span class="style7">【集解】漢書音義曰：「淮南太宰作內主也。」韋昭曰：「主，舍也。」【索隱】太宰，掌膳食之官。韋昭曰「主，舍」。</span>三日不得見。隨何因說太宰曰：「王之不見何，必以楚為彊，以漢為弱，此臣之所以為使。使何得見，言之而是邪，是大王所欲聞也；言之而非邪，使何等二十人伏斧質淮南市，以明王倍漢而與楚也。」太宰迺言之王，王見之。隨何曰：「漢王使臣敬進書大王御者，竊怪大王與楚何親也。」淮南王曰：「寡人北鄉而臣事之。」隨何曰：「大王與項王俱列為諸侯，北鄉而臣事之，必以楚為彊，可以託國也。項王伐齊，身負板築，<span class="style7">【集解】李奇曰：「板，牆板也。築，杵也。」</span>以為士卒先，大王宜悉淮南之衆，身自將之，為楚軍前鋒，今迺發四千人以助楚。夫北面而臣事人者，固若是乎？夫漢王戰於彭城，項王未出齊也，大王宜騷<span class="style7">【集解】音埽。</span>淮南之兵渡淮，日夜會戰彭城下，大王撫萬人之衆，無一人渡淮者，垂拱而觀其孰勝。夫託國於人者，固若是乎？大王提空名以鄉楚，而欲厚自託，臣竊為大王不取也。然而大王不背楚者，以漢為弱也。夫楚兵雖彊，天下負之以不義之名，<span class="style7">【索隱】負猶被也。以不義被其身。</span>以其背盟約而殺義帝也。然而楚王恃戰勝自彊，漢王收諸侯，還守成皐、滎陽，下蜀、漢之粟，深溝壁壘，分卒守徼乘塞，<span class="style7">【索隱】徼謂邊境亭鄣。以徼繞邊陲，常守之也。乘者，登也，登塞垣而守之。</span>楚人還兵，間以梁地，深入敵國八九百里，<span class="style7">【集解】張晏曰：「羽從齊還，當經梁地八九百里，迺得羽地。」【索隱】案服虔曰「梁在楚漢之中閒」。</span>欲戰則不得，攻城則力不能，老弱轉糧千里之外；楚兵至滎陽、成臯，漢堅守而不動，進則不得攻，退則不得解。故曰楚兵不足恃也。<span class="style7">【集解】徐廣曰：「恃，一作『罷』。言其已困，不足復苦也。」【索隱】案漢書作「罷」，音皮。</span>使楚勝漢，則諸侯自危懼而相救。夫楚之彊，適足以致天下之兵耳。故楚不如漢，其勢易見也。今大王不與萬全之漢而自託於危亡之楚，臣竊為大王惑之。臣非以淮南之兵足以亡楚也。夫大王發兵而倍楚，項王必留；留數月，漢之取天下可以萬全。臣請與大王提劔而歸漢，漢王必裂地而封大王，又况淮南，淮南必大王有也。故漢王敬使使臣進愚計，願大王之留意也。」淮南王曰：「請奉命。」陰許畔楚與漢，未敢泄也。</p>
<p>楚使者在，<span class="style7">【集解】文穎曰：「在淮南王所。」</span>方急責英布發兵，舍傳舍。隨何直入，坐楚使者上坐，曰：「九江王已歸漢，楚何以得發兵？」布愕然。楚使者起。何因說布曰：「事已搆，<span class="style7">【索隱】搆成也。</span>可遂殺楚使者，無使歸，而疾走漢并力。」<span class="style7">【索隱】走音奏，向也。</span>布曰：「如使者教，因起兵而擊之耳。」於是殺使者，因起兵而攻楚。楚使項聲、龍且攻淮南，項王留而攻下邑。<span class="style7">【正義】宋州碭山縣。</span>數月，龍且擊淮南，破布軍。布欲引兵走漢，恐楚王殺之，故間行與何俱歸漢。</p>
<p>淮南王至，<span class="style7">【集解】徐廣曰：「三年十二月。」</span>上方踞牀洗，召布入見，布甚大怒，悔來，欲自殺。出就舍，帳御飲食從官如漢王居，布又大喜過望。<span class="style7">【正義】高祖以布先分為王，恐其自尊大，故峻禮令布折服；已而美其帷帳，厚其飲食，多其從官，以悅其心；權道也。</span>於是迺使人入九江。楚已使項伯收九江兵，盡殺布妻子。布使者頗得故人幸臣，將衆數千人歸漢。漢益分布兵而與俱北，收兵至成臯。四年七月，立布為淮南王，與擊項籍。</p>
<p>漢五年，布使人入九江，得數縣。六年，布與劉賈入九江，誘大司馬周殷，周殷反楚，遂舉九江兵與漢擊楚，破之垓下。</p>
<p>項籍死，天下定，上置酒。上折隨何之功，謂何為腐儒，為天下安用腐儒。<span class="style7">【索隱】腐音輔。謂之腐儒者，言如腐敗之物不任用。</span>隨何跪曰：「夫陛下引兵攻彭城，楚王未去齊也，陛下發步卒五萬人，騎五千，能以取淮南乎？」上曰：「不能。」隨何曰：「陛下使何與二十人使淮南，至，如陛下之意，是何之功賢於步卒五萬人騎五千也。然而陛下謂何腐儒，為天下安用腐儒，何也？」上曰：「吾方圖子之功。」迺以隨何為護軍中尉。布遂剖符為淮南王，都六，九江、廬江、衡山、豫章郡皆屬布。</p>
<p>七年，朝陳。八年，朝雒陽。九年，朝長安。</p>
<p>十一年，高后誅淮陰侯，布因心恐。夏，漢誅梁王彭越，醢之，盛其醢徧賜諸侯。至淮南，淮南王方獵，見醢，因大恐，陰令人部聚兵，候伺旁郡警急。<span class="style7">【集解】張晏曰：「欲有所會。」</span></p>
<p>布所幸姬疾，請就醫，醫家與中大夫賁赫對門，<span class="style7">【集解】徐廣曰：「賁音肥。」【索隱】人姓名也。</span>姬數如醫家，賁赫自以為侍中，迺厚餽遺，從姬飲醫家。姬侍王，從容語次，譽赫長者也。王怒曰：「汝安從知之？」具說狀。王疑其與亂。赫恐，稱病。王愈怒，欲捕赫。赫言變事，乘傳詣長安。布使人追，不及。赫至，上變，言布謀反有端，可先未發誅也。上讀其書，語蕭相國。相國曰：「布不宜有此，恐仇怨妄誣之。請繫赫，使人微<span class="style7">【集解】一作「徵」。</span>驗淮南王。」淮南王布見赫以罪亡，上變，固已疑其言國陰事；漢使又來，頗有所驗，遂族赫家，發兵反。反書聞，上迺赦賁赫，以為將軍。</p>
<p>上召諸將問曰：「布反，為之奈何？」皆曰：「發兵擊之，坑豎子耳。何能為乎！」汝陰侯滕公召故楚令尹問之。令尹曰：「是固當反。」滕公曰：「上裂地而王之，疏爵而貴之，<span class="style7">【集解】漢書音義曰：「疏，分也。『禹決江疏河』是也。」【索隱】尚書曰「列爵惟五，分土惟三」。按；裂地是對文，故知疏即分也。</span>南面而立萬乘之主，其反何也？」令尹曰：「往年殺彭越，前年殺韓信，<span class="style7">【集解】張晏曰：「往年、前年同耳，使文相避也。」</span>此三人者，同功一體之人也。自疑禍及身，故反耳。」滕公言之上曰：「臣客故楚令尹薛公者，其人有籌筴之計，可問。　」上迺召見問薛公。薛公對曰：「布反不足怪也。使布出於上計，山東非漢之有也；出於中計，勝敗之數未可知也；出於下計，陛下安枕而卧矣。」上曰：「何謂上計？」令尹對曰：「東取吳，<span class="style7">【正義】荊王劉賈都吳，蘇州闔廬城也。</span>西取楚，<span class="style7">【正義】楚王劉交都徐州下邳。</span>并齊取魯，傳檄燕、趙，固守其所，山東非漢之有也。」「何謂中計？」「東取吳，西取楚，并韓取魏，據敖庾之粟，<span class="style7">【索隱】案太康地記云「秦建敖倉於成臯」。又云「庾」，故云「敖庾」也。</span>塞成臯之口，勝敗之數未可知也。」「何謂下計？」「東取吳，西取下蔡，<span class="style7">【正義】古州來國。</span>歸重於越，身歸長沙，<span class="style7">【正義】今潭州。</span>陛下安枕而卧，漢無事矣。」<span class="style7">【集解】桓譚新論曰：「世有圍碁之戲，或言是兵法之類也。及為之上者，遠碁疏張，置以會圍，因而成多，得道之勝。中者，則務相絕遮要，以爭便求利，故勝負狐疑，須計數而定。下者，則守邊隅，趨作罫，以自生於小地，然亦必不如。」察薛公之言上計，云取吳、楚，并齊、魯及燕、趙者，此廣道地之謂。中計云取吳、楚，并韓、魏，塞成臯，據敖倉，此趨遮要爭利者也。下計云取吳、下蔡，據長沙以臨越，此守邊隅，趨作罫者也。【索隱】罫音烏卦反。</span>上曰：「是計將安出？」令尹對曰：「出下計。」上曰：「何謂廢上中計而出下計？」令尹曰：「布故麗山之徒也，自致萬乘之主，此皆為身，不顧後為百姓萬世慮者也，故曰出下計。」上曰：「善。」封薛公千戶。<span class="style7">【索隱】劉氏云：「薛公得封千戶，蓋關內侯也。」</span>迺立皇子長為淮南王。上遂發兵自將東擊布。</p>
<p>布之初反，謂其將曰：「上老矣，厭兵，必不能來。使諸將，諸將獨患淮陰、彭越，今皆已死，餘不足畏也。」故遂反。果如薛公籌之，東擊荊，荊王劉賈走死富陵。<span class="style7">【正義】故城在楚州盱眙縣東北六十里。</span>盡劫其兵，渡淮擊楚。楚發兵與戰徐、僮間，<span class="style7">【集解】如淳曰：「地名也。」【索隱】案地理志臨淮有徐縣、僮縣。【正義】杜預云：「徐在下邳僮縣東。」括地志云：「大徐城在泗州徐城縣北四十里，古徐國也。」</span>為三軍，欲以相救為奇。或說楚將曰：「布善用兵，民素畏之。且兵法，諸侯戰其地為散地。<span class="style7">【集解】漢書音義曰：「謂散滅之地。」【正義】魏武帝注孫子曰：「卒戀土地，道近而易敗散。」</span>今別為三，彼敗吾一軍，餘皆走，安能相救！」不聽。布果破其一軍，其二軍散走。</p>
<p>遂西，與上兵遇蘄西，會甀。<span class="style7">【索隱】上古外反，下持瑞反。韋昭云「蘄之鄉名」。漢書作「𦉈」，應劭音保，非也。【正義】蘄音機。沛郡蘄城也。甀，逐瑞反。</span>布兵精甚，上迺壁庸城，<span class="style7">鄧展曰：「地名也。」</span>望布軍置陳如項籍軍，上惡之。與布相望見，遙謂布曰：「何苦而反？」布曰：「欲為帝耳。」上怒罵之，遂大戰。布軍敗走，渡淮，數止戰，不利，與百餘人走江南。布故與番君婚，以故長沙哀王<span class="style7">【集解】徐廣曰：「表云成王臣，吳芮之子也。」駰案；晉灼曰「芮之孫固」。或曰是成王，非哀王也，傳誤也。</span>使人紿布，偽與亡，誘走越，故信而隨之番陽。<span class="style7">【索隱】番陽鄱縣之鄉。</span>番陽人殺布茲鄉民田舍，<span class="style7">【正義】英布冢在饒州鄱陽縣北百五十二里十三步。</span>遂滅黥布。</p>
<p>立皇子長為淮南王，封賁赫為期思侯，<span class="style7">【正義】期思故城在光州固始縣界。</span>諸將率多以功封者。<span class="style7">【集解】漢書曰：「將封者六人。」</span></p>
<p>太史公曰：英布者，其先豈春秋所見楚滅英、六，臯陶之後哉？身被刑法，何其拔興之暴也！<span class="style7">【索隱】拔音白曷反，疾也。</span>項氏之所坑殺人以千萬數，而布常為首虐。功冠諸侯，用此得王，亦不免於身為世大僇。禍之興自愛姬殖，妒媢生患，竟以滅國！<span class="style7">【集解】媢音冒。媢亦妒也。【索隱】漢書外戚傳亦云「或結寵妾妒媢之誅」。又論衡云「妒夫媢婦」，則媢是妒之別名。今原英布之誅為疑賁赫與其妃有亂，故至滅國，所以不得言妒媢是媚也。一云男妒曰媢。</span></p>
<p class="style8">索隱述贊曰：九江初筮，當刑而王。旣免徒中，聚盜江上。每雄楚卒，頻破秦將。病為羽疑，歸受漢杖。賁赫見毀，卒致無妄。</p>
<hr/>
</div>
</div>
</div>
</div>
</body></html>