<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷百二十八・龜策列傳第六十八</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷百二十八・龜策列傳第六十八</h1>
<hr/>
<p class="style7" id="p0"><a class="gg-link" href="#p0" onclick="return changeColor(this);"></a>〔索隱〕龜策傳有錄無書，褚先生所補。其敘事煩蕪陋略，無可取。〔正義〕史記至元成間十篇有錄無書，而褚少孫補景、武紀，將相年表，禮書、樂書、律書，三王世家，蒯成侯、日者、龜策列傳。日者、龜策言辭最鄙陋，非太史公之本意也。</p>
<p id="p1"><a class="gg-link" href="#p1" onclick="return changeColor(this);"></a>太史公曰：自古聖王將建國受命，興動事業，何嘗不寶卜筮以助善！唐虞以上，不可記已。自三代之興，各據禎祥。塗山之兆從而夏啟世，飛燕之卜順故殷興，百穀之筮吉故周王。王者決定諸疑，參以卜筮，斷以蓍龜，不易之道也。</p>
<p id="p2"><a class="gg-link" href="#p2" onclick="return changeColor(this);"></a>蠻夷氐羌雖無君臣之序，亦有決疑之卜。或以金石，或以草木，<span class="style7">〔集解〕徐廣曰：「一作『革』。」</span>國不同俗。然皆可以戰伐攻擊，推兵求勝，各信其神，以知來事。</p>
<p id="p3"><a class="gg-link" href="#p3" onclick="return changeColor(this);"></a>略聞夏殷欲卜者，乃取蓍龜，已則弃去之，以爲龜藏則不靈，蓍久則不神。至周室之卜官，常寶藏蓍龜；又其大小先後，各有所尚，要其歸等耳。或以爲聖王遭事無不定，決疑無不見，其設稽神求問之道者，以爲後世衰微，愚不師智，人各自安，化分爲百室，道散而無垠，故推歸之至微，要絜於精神也。或以爲昆蟲之所長，聖人不能與爭。其處吉凶，別然否，多中於人。至高祖時，因秦太卜官。天下始定，兵革未息。及孝惠享國日少，呂后女主，孝文、孝景因襲掌故，未遑講試，雖父子疇官，世世相傳，其精微深妙，多所遺失。至今上即位，博開藝能之路，悉延百端之學，通一伎之士咸得自効，絕倫超奇者爲右，無所阿私，數年之間，太卜大集。會上欲擊匈奴，西攘大宛，<span class="style7">〔集解〕徐廣曰：「攘，一作『襄』。襄，除也。」</span>南收百越，卜筮至預見表象，先圖其利。及猛將推鋒執節，獲勝於彼，而蓍龜時日亦有力於此。上尤加意，賞賜至或數千萬。如丘子明之屬，富溢貴寵，傾於朝廷。至以卜筮射蠱道，巫蠱時或頗中。素有眦睚不快，因公行誅，恣意所傷，以破族滅門者，不可勝數。百僚蕩恐，皆曰龜策能言。後事覺姧窮，亦誅三族。</p>
<p id="p4"><a class="gg-link" href="#p4" onclick="return changeColor(this);"></a>夫摓策定數，<span class="style7">〔集解〕徐廣曰：「摓音逢。一作『達』。」〔索隱〕摓謂兩手執蓍分而扐之，故云摓策。</span>灼龜觀兆，變化無窮，是以擇賢而用占焉，可謂聖人重事者乎！周公卜三龜，而武王有瘳。紂爲暴虐，而元龜不占。晉文將定襄王之位，卜得黃帝之兆，<span class="style7">〔集解〕左傳曰遇黃帝戰于阪泉之兆。</span>卒受彤弓之命。獻公貪驪姬之色，卜而兆有口象，其禍竟流五世。楚靈將背周室，卜而龜逆，<span class="style7">〔集解〕左傳曰：「靈王卜，曰『余尚得天下』，不吉。投龜詬天而呼曰：『是區區者而不余畀，余必自取之。』」〔索隱〕詬音火候反。</span>終被乾溪之敗。兆應信誠於內，而時人明察見之於外，可不謂兩合者哉！君子謂夫輕卜筮，無神明者，悖；背人道，<span class="style7">〔索隱〕悖音倍，背音佩。</span>信禎祥者，鬼神不得其正。故書建稽疑，五謀而卜筮居其二，五占從其多，明有而不專之道也。</p>
<p id="p5"><a class="gg-link" href="#p5" onclick="return changeColor(this);"></a>余至江南，觀其行事，問其長老，云龜千歲乃遊蓮葉之上，<span class="style7">〔集解〕徐廣曰：「蓮，一作『領』。領與蓮聲相近，或假借字也。」</span>蓍百莖共一根。<span class="style7">〔集解〕徐廣曰：「劉向云龜千歲而靈，蓍百年而一本生百莖。」</span>又其所生，獸無虎狼，草無毒螫。江傍家人常畜龜飲食之，以爲能導引致氣，有益於助衰養老，豈不信哉！</p>
<p id="p6"><a class="gg-link" href="#p6" onclick="return changeColor(this);"></a>　　褚先生曰：臣以通經術，受業博士，治春秋，以高第爲郎，幸得宿衞，出入宮殿中十有餘年。竊好太史公傳。太史公之傳曰：「三王不同龜，四夷各異卜，然各以決吉凶，略闚其要，故作龜策列傳。」臣往來長安中，求龜策列傳不能得，故之大卜官，問掌故文學長老習事者，寫取龜策卜事，編于下方。</p>
<p id="p7"><a class="gg-link" href="#p7" onclick="return changeColor(this);"></a>　　聞古五帝、三王發動舉事，必先決蓍龜。傳曰：<span class="style7">〔索隱〕此傳即太卜所得古占龜之說也。</span>「下有伏靈，上有兎絲；上有擣蓍，<span class="style7">〔索隱〕擣音逐留反。按：即稠也。擣蓍即藂蓍，擣是古「稠」字也。</span>下有神龜。」所謂伏靈者，在兎絲之下，狀似飛鳥之形。新雨已，天清靜無風，以夜捎兎絲去之，旣以簼燭此地燭之，<span class="style7">〔集解〕徐廣曰：「簼，籠也。蓋然火而籠罩其上也。音溝。陳涉世家曰『夜簼火』也。」</span>火滅，即記其處，以新布四丈環置之，明即掘取之，入四尺至七尺，得矣，過七尺不可得。伏靈者，千歲松根也，食之不死。聞蓍生滿百莖者，其下必有神龜守之，其上常有青雲覆之。傳曰：「天下和平，王道得，而蓍莖長丈，其叢生滿百莖。」方今世取蓍者，不能中古法度，不能得滿百莖長丈者，取八十莖已上，蓍長八尺，即難得也。人民好用卦者，取滿六十莖已上，長滿六尺者，旣可用矣。記曰：「能得名龜者，財物歸之，家必大富至千萬。」一曰「北斗龜」，二曰「南辰龜」，三曰「五星龜」，四曰「八風龜」，五曰「二十八宿龜」，六曰「日月龜」，七曰「九州龜」，八曰「玉龜」：凡八名龜。龜圖各有文在腹下，文云云者，此某之龜也。略記其大指，不寫其圖。取此龜不必滿尺二寸，民人得長七八寸，可寶矣。今夫珠玉寶器，雖有所深藏，必見其光，必出其神明，其此之謂乎！故玉處於山而木潤，淵生珠而岸不枯者，<span class="style7">〔集解〕徐廣曰：「一無『不』字。許氏說淮南以爲滋潤鍾於明珠，致令岸枯也。」</span>潤澤之所加也。明月之珠出於江海，藏於蚌中，蚗龍伏之。<span class="style7">〔集解〕徐廣曰：「許氏說淮南云蚗龍，龍屬也。音決。」〔索隱〕蚗當爲「蛟」。蠪音龍，注音決，誤也。</span>王者得之，長有天下，四夷賔服。能得百莖蓍，并得其下龜以卜者，百言百當，足以決吉凶。</p>
<p id="p8"><a class="gg-link" href="#p8" onclick="return changeColor(this);"></a>　　神龜出於江水中，廬江郡常歲時生龜長尺二寸者二十枚輸太卜官，太卜官因以吉日剔取其腹下甲。龜千歲乃滿尺二寸。王者發軍行將，必鑽龜廟堂之上，以決吉凶。今高廟中有龜室，藏內以爲神寶。</p>
<p id="p9"><a class="gg-link" href="#p9" onclick="return changeColor(this);"></a>　　傳曰：「取前足臑骨穿佩之，<span class="style7">〔集解〕徐廣曰：「臑音乃毛反。臑，臂。」〔索隱〕臑音乃高反。臑，臂也。一音乃導反。</span>取龜置室西北隅懸之，以入深山大林中，不惑。」臣爲郎時，見萬畢石朱方，傳曰：「有神龜在江南嘉林中。<span class="style7">〔索隱〕按萬畢術中有石朱方，方中說嘉林中，故云傳曰。</span>嘉林者，獸無虎狼，鳥無鴟梟，草無毒螫，野火不及，斧斤不至，是爲嘉林。龜在其中，常巢於芳蓮之上。左脅書文曰：『甲子重光，<span class="style7">〔集解〕徐廣曰：「子，一作『于』。」</span>得我者匹夫爲人君，有土正，<span class="style7">〔集解〕徐廣曰：「正，長也。爲有土之官長。」</span>諸侯得我爲帝王。』求之於白蛇蟠杅<span class="style7">〔集解〕徐廣曰：「一孤反。」</span>林中者齋戒以待，譺然，<span class="style7">〔索隱〕按林名白蛇蟠杅林，龜藏其中。杅音烏。謂白蛇嘗蟠杅此林中也。譺音嶷。言求龜者齋戒以待，常譺然也。</span>狀如有人來告之，因以醮酒佗髮，<span class="style7">〔集解〕徐廣曰：「佗，一作『被』。」〔索隱〕佗音徒我反。謂被髮也。</span>求之三宿而得。」由是觀之，豈不偉哉！故龜可不敬歟？</p>
<p id="p10"><a class="gg-link" href="#p10" onclick="return changeColor(this);"></a>　　南方老人用龜支牀足，行二十餘歲，老人死，移牀，龜尚生不死。龜能行氣導引。問者曰：「龜至神若此，然太卜官得生龜，何爲輒殺取其甲乎？」近世江上人有得名龜，畜置之，家因大富。與人議，欲遣去。人教殺之勿遣，遣之破人家。龜見夢曰：「送我水中，無殺吾也。」其家終殺之。殺之後，身死，家不利。人民與君王者異道。人民得名龜，其狀類不宜殺也。以往古故事言之，古明王聖主皆殺而用之。</p>
<p id="p11"><a class="gg-link" href="#p11" onclick="return changeColor(this);"></a>　　宋元王時得龜，亦殺而用之。謹連其事於左方，令好事者觀擇其中焉。</p>
<p id="p12"><a class="gg-link" href="#p12" onclick="return changeColor(this);"></a>　　宋元王二年，江使神龜使於河，至於泉陽，漁者豫且舉網得而囚之。<span class="style7">〔索隱〕且音子余切。泉陽人，網元龜者。</span>置之籠中。夜半，龜來見夢於宋元王曰：「我爲江使於河，而幕網當吾路。泉陽豫且得我，我不能去。身在患中，莫可告語。王有德義，故來告訴。」元王惕然而悟。乃召博士衞平<span class="style7">〔索隱〕宋元君之臣也。</span>而問之曰：「今寡人夢見一丈夫，延頸而長頭，衣玄繡之衣而乘輜車，來見夢於寡人曰：『我爲江使於河，而幕網當吾路。泉陽豫且得我，我不能去。身在患中，莫可告語。王有德義，故來告訴。』是何物也？」衞平乃援式而起，<span class="style7">〔集解〕徐廣曰：「式音敕。」</span>仰天而視月之光，觀斗所指，定日處鄉。規矩爲輔，副以權衡。四維已定，八卦相望。視其吉凶，介蟲先見。乃對元王曰：「今昔壬子，<span class="style7">〔索隱〕今昔猶昨夜也。以今日言之，謂昨夜爲今昔。</span>宿在牽牛。河水大會，鬼神相謀。漢正南北，<span class="style7">〔正義〕漢，天河。</span>江河固期，南風新至，江使先來。白雲壅漢，萬物盡留。斗柄指日，使者當囚。玄服而乘輜車，其名爲龜。王急使人問而求之。」王曰：「善。」</p>
<p id="p13"><a class="gg-link" href="#p13" onclick="return changeColor(this);"></a>　　於是王乃使人馳而往問泉陽令曰：「漁者幾何家？名誰爲豫且？豫且得龜，見夢於王，王故使我求之。」泉陽令乃使吏案籍視圖，水上漁者五十五家，上流之廬，名爲豫且。泉陽令曰：「諾。」乃與使者馳而問豫且曰：「今昔汝漁何得？」豫且曰：「夜半時舉網得龜。」<span class="style7">〔集解〕莊子曰得白龜圓五尺。</span>使者曰：「今龜安在？」曰：「在籠中。」使者曰：「王知子得龜，故使我求之。」豫且曰：「諾。」即系龜而出之籠中，獻使者。</p>
<p id="p14"><a class="gg-link" href="#p14" onclick="return changeColor(this);"></a>　　使者載行，出於泉陽之門。正晝無見，風雨晦冥。雲蓋其上，五采青黃；雷雨並起，風將而行。入於端門，見於東箱。身如流水，潤澤有光。望見元王，延頸而前，三步而止，縮頸而郤，復其故處。元王見而怪之，問衞平曰：「龜見寡人，延頸而前，以何望也？縮頸而復，是何當也？」衞平對曰：「龜在患中，而終昔囚，王有德義，使人活之。今延頸而前，以當謝也，縮頸而郤，欲亟去也。」元王曰：「善哉！神至如此乎，不可久留；趣駕送龜，勿令失期。」</p>
<p id="p15"><a class="gg-link" href="#p15" onclick="return changeColor(this);"></a>　　衞平對曰：「龜者是天下之寶也，先得此龜者爲天子，且十言十當，十戰十勝。生於深淵，長於黃土。知天之道，明於上古。游三千歲，不出其域。安平靜正，動不用力。壽蔽天地，莫知其極。與物變化，四時變色。居而自匿，伏而不食。春蒼夏黃，秋白冬黑。明於陰陽，審於刑德。先知利害，察於禍福，以言而當，以戰而勝，王能寶之，諸侯盡服。王勿遣也，以安社稷。」</p>
<p id="p16"><a class="gg-link" href="#p16" onclick="return changeColor(this);"></a>　　元王曰：「龜甚神靈，降于上天，陷於深淵。在患難中。以我爲賢。德厚而忠信，故來告寡人。寡人若不遣也，是漁者也。漁者利其肉，寡人貪其力，下爲不仁，上爲無德。君臣無禮，何從有福？寡人不忍，奈何勿遣！」</p>
<p id="p17"><a class="gg-link" href="#p17" onclick="return changeColor(this);"></a>　　衞平對曰：「不然。臣聞盛德不報，重寄不歸；天與不受，天奪之寶。今龜周流天下，還復其所，上至蒼天，下薄泥塗。還徧九州，未嘗愧辱，無所稽留。今至泉陽，漁者辱而囚之。王雖遣之，江河必怒，務求報仇。自以爲侵，因神與謀。淫雨不霽，水不可治。若爲枯旱，風而揚埃，蝗蟲暴生，百姓失時。王行仁義，其罰必來。此無佗故，其祟在龜。後雖悔之，豈有及哉！王勿遣也。」</p>
<p id="p18"><a class="gg-link" href="#p18" onclick="return changeColor(this);"></a>　　元王慨然而歎曰：「夫逆人之使，絕人之謀，是不暴乎？取人之有，以自爲寶，是不彊乎？寡人聞之，暴得者必暴亡，彊取者必後無功。桀紂暴彊，身死國亡。今我聽子，是無仁義之名而有暴彊之道。江河爲湯武，我爲桀紂。未見其利，恐離其咎。寡人狐疑，安事此寶，趣駕送龜，勿令久留。」</p>
<p id="p19"><a class="gg-link" href="#p19" onclick="return changeColor(this);"></a>　　衞平對曰：「不然，王其無患。天地之間，累石爲山。高而不壞，地得爲安。故云物或危而顧安，或輕而不可遷；人或忠信而不如誕謾，<span class="style7">〔集解〕徐廣曰：「誕，一作『訑』，音吐和反。」〔索隱〕誕音田爛反；謾音漫，又並如字。</span>或醜惡而宜大官，或美好佳麗而爲衆人患。非神聖人，莫能盡言。春秋冬夏，或暑或寒。寒暑不和，賊氣相奸。同歲異節，其時使然。故令春生夏長，秋收冬藏。或爲仁義，或爲暴彊。暴彊有鄉，仁義有時。萬物盡然，不可勝治。大王聽臣，臣請悉言之。天出五色，以辨白黑。地生五穀，以知善惡。人民莫知辨也，與禽獸相若。谷居而穴處，不知田作。天下禍亂，陰陽相錯。怱怱疾疾，<span class="style7">〔集解〕徐廣曰：「一作『病』。」</span>通而不相擇。妖㜸數見，<span class="style7">〔正義〕說文云「衣服歌謠草木之怪謂之妖，禽獸蟲蝗之怪謂之㜸」也。</span>傳爲單薄。聖人別其生，使無相獲。禽獸有牝牡，置之山原；鳥有雌雄，布之林澤；有介之蟲，置之谿谷。故牧人民，爲之城郭，內經閭術，外爲阡陌。夫妻男女，賦之田宅，列其室屋。爲之圖籍，別其名族。立官置吏，勸以爵祿。衣以桑麻，養以五穀。耕之耰之，<span class="style7">〔集解〕徐廣曰：「音憂。」〔正義〕耰，覆種也。說文云：「耰，摩田器。」</span>鉏之耨之。<span class="style7">〔集解〕徐廣曰：「耨，除草也。」</span>口得所嗜，目得所美，身受其利。以是觀之，非彊不至。故曰田者不彊，囷倉不盈；<span class="style7">〔正義〕說文云：「圓者謂之囷，方者謂之廩。」</span>商賈不彊，不得其贏；婦女不彊，布帛不精；官御不彊，其勢不成；大將不彊，卒不使令；侯王不彊，沒世無名。故云彊者，事之始也，分之理也，物之紀也。所求於彊，無不有也。王以爲不然，王獨不聞玉櫝隻雉，<span class="style7">〔集解〕徐廣曰：「隻，一作『雙』。」</span>出於昆山；明月之珠，出於四海；鐫石拌蚌，<span class="style7">〔集解〕徐廣曰：「鐫音子旋反。拌音判。」〔索隱〕判，割也。</span>傳賣於市；聖人得之，以爲大寶。大寶所在，乃爲天子。今王自以爲暴，不如拌蚌於海也；自以爲彊，不過鐫石於昆山也。取者無咎，寶者無患。今龜使來抵網，而遭漁者得之，見夢自言，是國之寶也，王何憂焉。」</p>
<p id="p20"><a class="gg-link" href="#p20" onclick="return changeColor(this);"></a>　　元王曰：「不然。寡人聞之，諫者福也，諛者賊也。人主聽諛，是愚惑也。雖然，禍不妄至，福不徒來。天地合氣，以生百財。陰陽有分，不離四時，十有二月，日至爲期。聖人徹焉，身乃無災。明王用之，人莫敢欺。故云福之至也，人自生之；禍之至也，人自成之。禍與福同，刑與德雙。聖人察之，以知吉凶。桀紂之時，與天爭功，擁遏鬼神，使不得通。是固已無道矣，諛臣有衆。桀有諛臣，名曰趙梁。教爲無道，勸以貪狼。繫湯夏臺，殺關龍逢。左右恐死，偷諛於傍。國危於累卵，皆曰無傷。稱樂萬歲，或曰未央。蔽其耳目，與之詐狂。湯卒伐桀，身死國亡。聽其諛臣，身獨受殃。春秋著之，至今不忘。紂有諛臣，名爲左彊。誇而目巧，教爲象郎。<span class="style7">〔集解〕禮記曰：「目巧之室。」鄭玄曰：「但用目巧善意作室，不由法度。」許慎曰：「象牙郎。」</span>將至於天，又有玉牀。犀玉之器，象箸而羹。<span class="style7">〔索隱〕箸音持慮反，則箸是筯，爲與羹連，則或非箸，樽也。記曰「羹之有菜者用梜」。梜者，箸也。</span>聖人剖其心，壯士斬其胻。<span class="style7">胻音衡，腳脛也。</span>箕子恐死，被髮佯狂。殺周太子歷，囚文王昌。<span class="style7">〔索隱〕按「殺周太子歷」文在「囚文王昌」之上，則近是季歷。季歷不被紂誅，則其言近妄，無容周更別有太子名歷也。</span>投之石室，將以昔至明。陰兢活之，<span class="style7">〔集解〕徐廣曰：「兢，一作『竟』。」〔索隱〕陰，姓；兢，名。</span>與之俱亡。入於周地，得太公望。興卒聚兵，與紂相攻。文王病死，載尸以行。太子發代將，號爲武王。戰於牧野，破之華山之陽。紂不勝敗而還走，圍之象郎。自殺宣室，<span class="style7">〔集解〕徐廣曰：「天子之居，名曰宣室。」</span>身死不葬。頭懸車軫，四馬曳行。寡人念其如此，腸如涫湯。<span class="style7">〔集解〕徐廣曰：「涫音館。一作『沸』。」〔索隱〕涫，沸也。</span>是人皆富有天下而貴至天子，然而大傲。欲無厭時，舉事而喜高，貪狼而驕。不用忠信，聽其諛臣，而爲天下笑。今寡人之邦，居諸侯之間，曾不如秋毫。舉事不當，又安亡逃！」</p>
<p id="p21"><a class="gg-link" href="#p21" onclick="return changeColor(this);"></a>　　衞平對曰：「不然。河雖神賢，不如崑崙之山；江之源理，不如四海，而人尚奪取其寶，諸侯爭之，兵革爲起。小國見亡，大國危殆，殺人父兄，虜人妻子，殘國滅廟，以爭此寶。戰攻分爭，是暴彊也。故云取之以暴彊而治以文理，無逆四時，必親賢士；與陰陽化，鬼神爲使；通於天地，與之爲友。諸侯賔服，民衆殷喜。邦家安寧，與世更始。湯武行之，乃取天子；春秋著之，以爲經紀。王不自稱湯武，而自比桀紂。桀紂爲暴彊也，固以爲常。桀爲瓦室，<span class="style7">〔集解〕世本曰：「昆吾作陶。」張華博物記亦云「桀作瓦」。蓋是昆吾爲桀作也。</span>紂爲象郎。徵絲灼之，務以費民。<span class="style7">〔索隱〕按灼謂燔也。燒絲以當薪，務費人也。</span>賦斂無度，殺戮無方。殺人六畜，以韋爲囊。囊盛其血，與人懸而射之，與天帝爭彊。逆亂四時，先百鬼嘗。諫者輒死，諛者在傍。聖人伏匿，百姓莫行。天數枯旱，國多妖祥。螟蟲歲生，五穀不成。民不安其處，鬼神不享。飄風日起，正晝晦冥。日月並蝕，滅息無光。列星奔亂，皆絕紀綱。以是觀之，安得久長！雖無湯武，時固當亡。故湯伐桀，武王剋紂，其時使然。乃爲天子，子孫續世；終身無咎，後世稱之，至今不已。是皆當時而行，見事而彊，乃能成其帝王。今龜，大寶也，爲聖人使，傳之賢士。不用手足，雷電將之；風雨送之，流水行之。侯王有德，乃得當之。今王有德而當此寶，恐不敢受；王若遣之，宋必有咎。後雖悔之，亦無及已。」</p>
<p id="p22"><a class="gg-link" href="#p22" onclick="return changeColor(this);"></a>　　元王大悅而喜。於是元王向日而謝，<span class="style7">〔索隱〕蓋欲神之以謝天也。天之質闇，日者天之光明，著見者莫過也。</span>再拜而受。擇日齋戒，甲乙最良。乃刑白雉及與驪羊；以血灌龜，於壇中央。以刀剥之，身全不傷。脯酒禮之，橫其腹腸。荊支卜之，必制其創。<span class="style7">〔正義〕音瘡。</span>理達於理，文相錯迎。使工占之，所言盡當。邦福重寶，<span class="style7">〔集解〕徐廣曰：「福音副，藏也。」</span>聞于傍鄉。殺牛取革，被鄭之桐。<span class="style7">〔集解〕徐廣曰：「牛革桐爲鼓也。」</span>草木畢分，化爲甲兵。戰勝攻取，莫如元王。元王之時，衞平相宋，宋國最彊，龜之力也。</p>
<p id="p23"><a class="gg-link" href="#p23" onclick="return changeColor(this);"></a>　　故云神至能見夢於元王，而不能自出漁者之籠。身能十言盡當，不能通使於河，還報於江，賢能令人戰勝攻取，不能自解於刀鋒，免剥刺之患。聖能先知亟見，而不能令衞平無言。言事百全，至身而攣；當時不利，又焉事賢！賢者有恒常，士有適然。是故明有所不見，聽有所不聞；人雖賢，不能左畫方，右畫圓；日月之明，而時蔽於浮雲。羿名善射，不如雄渠、蠭門；<span class="style7">〔集解〕新序曰：「楚雄渠子夜行，見伏石當道，以爲虎而射之，應弦沒羽。」淮南子曰：「射者重以逢門子之巧。」劉歆七略有蠭門射法也。</span>禹名爲辯智，而不能勝鬼神。地柱折，天故毋椽，又奈何責人於全？孔子聞之曰：「神龜知吉凶，而骨直空枯。<span class="style7">〔正義〕凡龜其骨空中而枯也。直，語發聲也，今河東亦然。</span>日爲德而君於天下，辱於三足之烏。月爲刑而相佐，見食於蝦蟇。蝟辱於鵲，<span class="style7">〔集解〕郭璞曰：「蝟能制虎，見鵲仰地。」淮南萬畢曰：「鵲令蝟反腹者，蝟憎其意而心惡之也。」</span>騰蛇之神而殆於即且。<span class="style7">〔集解〕郭璞曰：「騰蛇，龍屬也。蝍蛆，似蝗，大腹，食蛇腦也。」〔正義〕即，津日反。且，則餘反。即吳公也，狀如蚰蜒而大，黑色。</span>竹外有節理，中直空虛；松栢爲百木長，而守門閭。日辰不全，故有孤虛。<span class="style7">〔集解〕甲乙謂之日，子丑謂之辰。六甲孤虛法：甲子旬中無戌亥，戌亥即爲孤，辰巳即爲虛。甲戌旬中無申酉，申酉爲孤，寅卯即爲虛。甲申旬中無午未，午未爲孤，子丑即爲虛。甲午旬中無辰巳，辰巳爲孤，戌亥即爲虛。甲辰旬中無寅卯，寅卯爲孤，申酉即爲虛。甲寅旬中無子丑，子丑爲孤，午未即爲虛。劉歆七略有風后孤虛二十卷。〔正義〕按歲月日時孤虛，並得上法也。</span>黃金有疵，白玉有瑕。事有所疾，亦有所徐。物有所拘，亦有所據。罔有所數，亦有所踈。人有所貴，亦有所不如。何可而適乎？物安可全乎？天尚不全，故世爲屋，不成三瓦而陳之，<span class="style7">〔集解〕徐廣曰：「一云爲屋成，欠三瓦而棟之也。」〔索隱〕劉氏云：「陳猶居也。」注作「棟」，音都貢反。〔正義〕言爲屋不成，欠三瓦以應天，猶陳列而居之。</span>以應之天。天下有階，物不全<span class="style7">〔正義〕言萬物及日月天地皆不能全，喻龜之不全也。</span>乃生也。」</p>
<p id="p24"><a class="gg-link" href="#p24" onclick="return changeColor(this);"></a>　　褚先生曰：漁者舉網而得神龜，龜自見夢宋元王，元王召博士衞平告以夢龜狀，平運式，定日月，分衡度，視吉凶，占龜與物色同，平諫王留神龜以爲國重寶，美矣。古者筮必稱龜者，以其令名，所從來久矣。余述而爲傳。</p>
<p id="p25"><a class="gg-link" href="#p25" onclick="return changeColor(this);"></a>　　三月　二月　正月<span class="style7">〔正義〕言正月、二月、三月右轉周環終十二月者，日月之龜，腹下十二黑點爲十二月，若二十八宿龜也。</span>　十二月　十一月<span class="style7">中關內高外下。〔正義〕此等下至「首俛大」者，皆卜兆之狀也。</span>　四月　首仰<span class="style7">〔索隱〕音魚兩反。〔正義〕謂兆首仰起。</span>　足開　肣開<span class="style7">〔索隱〕音琴。肣謂兆足斂也。</span>　首俛大<span class="style7">〔索隱〕俛音免，兆首伏也。</span>　五月　橫吉　首俛大<span class="style7">〔正義〕俛音免，謂兆首伏而大。</span>　六月　七月　八月　九月　十月</p>
<p id="p26"><a class="gg-link" href="#p26" onclick="return changeColor(this);"></a>　　卜禁日子亥戌不可以卜及殺龜。日中如食已卜。暮昏龜之徼也，<span class="style7">〔索隱〕徼音叫。謂徼繞不明也。</span>不可以卜。庚辛可以殺，及以鑽之。常以月旦祓龜，<span class="style7">〔索隱〕祓音廢，又音拂。拂洗之以水，雞卵摩之而呪。</span>先以清水澡之，以卵祓之，<span class="style7">〔正義〕以常月朝清水洗之，以雞卵摩而祝之。</span>乃持龜而遂之，若常以爲祖。<span class="style7">〔集解〕徐廣曰：「一作『視』。」〔索隱〕祖，法也。言以爲常法。</span>人若已卜不中，皆祓之以卵，東向立，灼以荊若剛木，土<span class="style7">〔集解〕徐廣曰：「一作『十一』。」〔索隱〕按：古之灼龜，取生荊枝及生堅木燒之，斬斷以灼龜。按：「土」字合依劉氏說當連下句。</span>卵指之者三，<span class="style7">〔正義〕言卜不中，以土爲卵，三度指之，三周繞之，用厭不祥也。</span>持龜以卵周環之，祝曰：「今日吉，謹以粱卵焍黃<span class="style7">〔索隱〕粱，米也。卵，雞子也。焍，灼龜木也，音「次第」之「第」。言燒荊枝更遞而灼，故有焍名。一音梯，言灼之以漸，如有階梯也。黃者，以黃絹裹粱卵以祓龜也。必以黃者，中之色，主土而信，故用雞也。〔正義〕焍音題。焍，焦也。言以粱米雞卵祓去龜之不祥，令灼之不焦不黃。若色焦及黃，卜之不中也。</span>祓去玉靈之不祥。」玉靈必信以誠，知萬事之情，辯兆皆可占。不信不誠，則燒玉靈，揚其灰，以徵後龜。其卜必北向，龜甲必尺二寸。</p>
<p id="p27"><a class="gg-link" href="#p27" onclick="return changeColor(this);"></a>　　卜先以造灼鑽，<span class="style7">〔集解〕徐廣曰：「造音竈也。」〔索隱〕造謂燒荊之處。物若木也。</span>鑽中已，又灼龜首，各三；又復灼所鑽中曰正身，灼首曰正足，<span class="style7">〔集解〕徐廣曰：「一作『止』。」</span>各三。即以造三周龜，祝曰：「假之玉靈夫子。<span class="style7">〔索隱〕尊神龜而爲之作號。</span>夫子玉靈，荊灼而心，令而先知。而上行於天，下行於淵，諸靈數𠞁，<span class="style7">〔集解〕徐廣曰：「音策。」〔索隱〕數，所具反；𠞁音近策，或𠞁是策之別名。此卜筮之書，其字亦無可覈，皆放此。</span>莫如汝信。今日良日，行一良貞。<span class="style7">〔集解〕徐廣曰：「行，一作『身』。」</span>某欲卜某，即得而喜，不得而悔。即得，發鄉我身長大，手足收人皆上偶。不得，發鄉我身挫折，中外不相應，手足滅去。」</p>
<p id="p28"><a class="gg-link" href="#p28" onclick="return changeColor(this);"></a>　　靈龜卜祝曰：「假之靈龜，五筮五靈，不知神龜之靈。知人死，知人生。某身良貞，某欲求某物。即得也，頭見足發，內外相應；即不得也，頭仰足肣，內外自隨。可得占。」</p>
<p id="p29"><a class="gg-link" href="#p29" onclick="return changeColor(this);"></a>　　卜占病者祝曰：「今某病困。死，首上開，內外交駭，身節折；不死，首仰足肣。」卜病者祟曰：「今病有祟無呈，無祟有呈。兆有中祟有內，外祟有外。」</p>
<p id="p30"><a class="gg-link" href="#p30" onclick="return changeColor(this);"></a>　　卜繫者出不出。不出，橫吉安；若出，足開首仰有外。</p>
<p id="p31"><a class="gg-link" href="#p31" onclick="return changeColor(this);"></a>　　卜求財物，其所當得。得，首仰足開，內外相應；即不得，呈兆首仰足肣。</p>
<p id="p32"><a class="gg-link" href="#p32" onclick="return changeColor(this);"></a>　　卜有賣若買臣妾馬牛。得之，首仰足開，內外相應；不得，首仰足肣，呈兆若橫吉安。</p>
<p id="p33"><a class="gg-link" href="#p33" onclick="return changeColor(this);"></a>　　卜擊盜聚若干人，在某所，今某將卒若干人，往擊之。當勝，首仰足開身正，內自橋，外下；不勝，足肣首仰，身首<span class="style7">〔集解〕徐廣曰：「一作『簡』。」</span>內下外高。</p>
<p id="p34"><a class="gg-link" href="#p34" onclick="return changeColor(this);"></a>　　卜求當行不行。行，首足開；不行，足肣首仰，若橫吉安，安不行。</p>
<p id="p35"><a class="gg-link" href="#p35" onclick="return changeColor(this);"></a>　　卜往擊盜，當見不見。見，首仰足肣有外；不見，足開首仰。</p>
<p id="p36"><a class="gg-link" href="#p36" onclick="return changeColor(this);"></a>　　卜往候盜，見不見。見，首仰足肣，肣勝有外；不見，足開首仰。</p>
<p id="p37"><a class="gg-link" href="#p37" onclick="return changeColor(this);"></a>　　卜聞盜來不來。來，外高內下，足肣首仰；不來，足開首仰，若橫吉安，期之自次。</p>
<p id="p38"><a class="gg-link" href="#p38" onclick="return changeColor(this);"></a>　　卜遷徙去官不去。去，足開有肣外首仰；不去，自去，即足肣，呈兆若橫吉安。</p>
<p id="p39"><a class="gg-link" href="#p39" onclick="return changeColor(this);"></a>　　卜居官尚吉不。吉，呈兆身正，若橫吉安；不吉，身節折，首仰足開。</p>
<p id="p40"><a class="gg-link" href="#p40" onclick="return changeColor(this);"></a>　　卜居室家吉不吉。吉，呈兆身正，若橫吉安；不吉，身折節，首仰足開。</p>
<p id="p41"><a class="gg-link" href="#p41" onclick="return changeColor(this);"></a>　　卜歲中禾稼孰不孰。孰，首仰足開，內外自橋外自垂；不孰，足肣首仰有外。</p>
<p id="p42"><a class="gg-link" href="#p42" onclick="return changeColor(this);"></a>　　卜歲中民疫不疫。疫，首仰足肣，身節有彊外；不疫，身正首仰足開。</p>
<p id="p43"><a class="gg-link" href="#p43" onclick="return changeColor(this);"></a>　　卜歲中有兵無兵。無兵，呈兆若橫吉安；有兵，首仰足開，身作外彊情。</p>
<p id="p44"><a class="gg-link" href="#p44" onclick="return changeColor(this);"></a>　　卜見貴人吉不吉。吉，足開首仰，身正，內自橋；不吉，首仰，身節折，足肣有外，若無漁。</p>
<p id="p45"><a class="gg-link" href="#p45" onclick="return changeColor(this);"></a>　　卜請謁於人得不得。得，首仰足開，內自橋；不得，首仰足肣有外。</p>
<p id="p46"><a class="gg-link" href="#p46" onclick="return changeColor(this);"></a>　　卜追亡人當得不得。得，首仰足肣，內外相應；不得，首仰足開，若橫吉安。</p>
<p id="p47"><a class="gg-link" href="#p47" onclick="return changeColor(this);"></a>　　卜漁獵得不得。得，首仰足開，內外相應；不得，足肣首仰，若橫吉安。</p>
<p id="p48"><a class="gg-link" href="#p48" onclick="return changeColor(this);"></a>　　卜行遇盜不遇。遇，首仰足開，身節折，外高內下；不遇，呈兆。</p>
<p id="p49"><a class="gg-link" href="#p49" onclick="return changeColor(this);"></a>　　卜天雨不雨。雨，首仰有外，外高內下；不雨，首仰足開，若橫吉安。</p>
<p id="p50"><a class="gg-link" href="#p50" onclick="return changeColor(this);"></a>　　卜天雨霽不霽。霽，呈兆足開首仰；不霽，橫吉。</p>
<p id="p51"><a class="gg-link" href="#p51" onclick="return changeColor(this);"></a>　　命曰橫吉安。以占病，病甚者一日不死；不甚者卜日瘳，不死。繫者重罪不出，輕罪環出；過一日不出，久毋傷也。求財物買臣妾馬牛，一日環得；過一日不得。不得行者不行。來者環至；過食時不至，不來。擊盜不行，行不遇；聞盜不來。徙官不徙。居官家室皆吉。歲稼不孰。民疾疫無疾。歲中無兵。見人行，不行不喜。請謁人不行不得。追亡人漁獵不得。行不遇盜。雨不雨。霽不霽。</p>
<p id="p52"><a class="gg-link" href="#p52" onclick="return changeColor(this);"></a>　　命曰呈兆。病者不死。繫者出。行者行。來者來。市買得。追亡人得，過一日不得。問行者不到。</p>
<p id="p53"><a class="gg-link" href="#p53" onclick="return changeColor(this);"></a>　　命曰柱徹。卜病不死。繫者出。行者行。來者來。而市買不得。憂者毋憂。追亡人不得。</p>
<p id="p54"><a class="gg-link" href="#p54" onclick="return changeColor(this);"></a>　　命曰首仰足肣有內無外。占病，病甚不死。繫者解。求財物買臣妾馬牛不得。行者聞言不行。來者不來。聞盜不來。聞言不至。徒官聞言不徙。居官有憂。居家多灾。歲稼中孰。民疾疫多病。歲中有兵，聞言不開。見貴人吉。請謁不行，行不得善言。追亡人不得。漁獵不得。行不遇盜。雨不雨甚。霽不霽。故其莫字皆爲首備。問之曰，備者仰也，故定以爲仰。此私記也。</p>
<p id="p55"><a class="gg-link" href="#p55" onclick="return changeColor(this);"></a>　　命曰首仰足肣有內無外。占病，病甚不死。繫者不出。求財買臣妾不得。行者不行。來者不來。擊盜不見。聞盜來，內自驚，不來。徙官不徙。居官家室吉。歲稼不孰。民疾疫有病甚。歲中無兵。見貴人吉。請謁追亡人不得。亡財物，財物不出得。漁獵不得。行不遇盜。雨不雨。霽不霽。凶。</p>
<p id="p56"><a class="gg-link" href="#p56" onclick="return changeColor(this);"></a>　　命曰呈兆首仰足肣。以占病，不死。繫者未出。求財物買臣妾馬牛不得。行不行。來不來。擊盜不相見。聞盜來不來。徙官不徙。居官久多憂。居家室不吉。歲稼不孰。民病疫。歲中毋兵。見貴人不吉。請謁不得。漁獵得少。行不遇盜。雨不雨。霽不霽。不吉。</p>
<p id="p57"><a class="gg-link" href="#p57" onclick="return changeColor(this);"></a>　　命曰呈兆首仰足開。以占病，病篤死。繫囚出。求財物買臣妾馬牛不得。行者行。來者來。擊盜不見盜。聞盜來不來。徙官徙。居官不久。居家室不吉。歲稼不孰。民疾疫有而少。歲中無兵。見貴人不見吉。請謁追亡人漁獵不得。行遇盜。雨不雨。霽。小吉。</p>
<p id="p58"><a class="gg-link" href="#p58" onclick="return changeColor(this);"></a>　　命曰首仰足肣。以占病，不死。繫者久，毋傷也。求財物買臣妾馬牛不得。行者不行。擊盜不行。來者來。聞盜來。徙官聞言不徙。居家室不吉。歲稼不孰。民疾疫少。歲中毋兵。見貴人得見。請謁追亡人漁獵不得。行遇盜。雨不雨。霽不霽。吉。</p>
<p id="p59"><a class="gg-link" href="#p59" onclick="return changeColor(this);"></a>　　命曰首仰足開有內。以占病者，死。繫者出。求財物買臣妾馬牛不得。行者行。來者來。擊盜行不見盜。聞盜來不來。徙官徙。居官不久。居家室不吉。歲孰。民疾疫有而少。歲中毋兵。見貴人不吉。請謁追亡人漁獵不得。行不遇盜。雨霽。霽小吉，不霽吉。</p>
<p id="p60"><a class="gg-link" href="#p60" onclick="return changeColor(this);"></a>　　命曰橫吉內外自橋。以占病，卜日毋瘳死。繫者毋罪出。求財物買臣妾馬牛得。行者行。來者來。擊盜合交等。聞盜來來。徙官徙。居家室吉。歲孰。民疫無疾。歲中無兵。見貴人請謁追亡人漁獵得。行遇盜。雨霽，雨霽大吉。</p>
<p id="p61"><a class="gg-link" href="#p61" onclick="return changeColor(this);"></a>　　命曰橫吉內外自吉。以占病，病者死。繫不出。求財物買臣妾馬牛追亡人漁獵不得。行者不來。擊盜不相見。聞盜不來。徙官徙。居官有憂。居家室見貴人請謁不吉。歲稼不孰。民疾疫。歲中無兵。行不遇盜。雨不雨。霽不霽。不吉。</p>
<p id="p62"><a class="gg-link" href="#p62" onclick="return changeColor(this);"></a>　　命曰漁人。以占病者，病者甚，不死。繫者出。求財物買臣妾馬牛擊盜請謁追亡人漁獵得。行者行來。聞盜來不來。徙官不徒。居家室吉。歲稼不孰。民疾疫。歲中毋兵。見貴人吉。行不遇盜。雨不雨。霽不霽。吉。</p>
<p id="p63"><a class="gg-link" href="#p63" onclick="return changeColor(this);"></a>　　命曰首仰足肣內高外下。以占病，病者甚，不死。繫者不出。求財物買臣妾馬牛追亡人漁獵得。行不行。來者來。擊盜勝。徙官不徙。居官有憂，無傷也。居家室多憂病。歲大孰。民疾疫。歲中有兵不至。見貴人請謁不吉。行遇盜。雨不雨。霽不霽。吉。</p>
<p id="p64"><a class="gg-link" href="#p64" onclick="return changeColor(this);"></a>　　命曰橫吉上有仰下有柱。病久不死。繫者不出。求財物買臣妾馬牛追亡人漁獵不得。行不行。來不來。擊盜不行，行不見。聞盜來不來。徙官不徙。居家室見貴人吉。歲大孰。民疾疫。歲中毋兵。行不遇盜。雨不雨。霽不霽。大吉。</p>
<p id="p65"><a class="gg-link" href="#p65" onclick="return changeColor(this);"></a>　　命曰橫吉榆仰。以占病，不死。繫者不出。求財物買臣妾馬牛至不得。行不行。來不來。擊盜不行，行不見。聞盜來不來。徙官不徙。居官家室見貴人吉。歲孰。歲中有疾疫，毋兵。請謁追亡人不得。漁獵至不得。行不得。行不遇盜。雨霽不霽。小吉。</p>
<p id="p66"><a class="gg-link" href="#p66" onclick="return changeColor(this);"></a>　　命曰橫吉下有柱。以占病，病甚不環有瘳無死。繫者出。求財物買臣妾馬牛請謁追亡人漁獵不得。行來不來。擊盜不合。聞盜來來。徙官居官吉，不久。居家室不吉。歲不孰。民毋疾疫。歲中毋兵。見貴人吉。行不遇盜。雨不雨。霽。小吉。</p>
<p id="p67"><a class="gg-link" href="#p67" onclick="return changeColor(this);"></a>　　命曰載所。以占病，環有瘳無死。繫者出。求財物買臣妾馬牛請謁追亡人漁獵得。行者行。來者來。擊盜相見不相合。聞盜來來。徙官徙。居家室憂。見貴人吉。歲孰。民毋疾疫。歲中毋兵。行不遇盜。雨不雨。霽霽。吉。</p>
<p id="p68"><a class="gg-link" href="#p68" onclick="return changeColor(this);"></a>　　命曰根格。以占病者，不死。繫久毋傷。求財物買臣妾馬牛請謁追亡人漁獵不得。行不行。來不來。擊盜盜行不合。聞盜不來。徙官不徙。居家室吉。歲稼中。民疾疫無死。見貴人不得見。行不遇盜。雨不雨。大吉。</p>
<p id="p69"><a class="gg-link" href="#p69" onclick="return changeColor(this);"></a>　　命曰首仰足肣外高內下。卜有憂，無傷也。行者不來。病久死。求財物不得。見貴人者吉。</p>
<p id="p70"><a class="gg-link" href="#p70" onclick="return changeColor(this);"></a>　　命曰外高內下。卜病不死，有祟。而市買不得。居官家室不吉。行者不行。來者不來。繫者久毋傷。吉。</p>
<p id="p71"><a class="gg-link" href="#p71" onclick="return changeColor(this);"></a>　　命曰頭見足發有內外相應。以占病者，起。繫者出。行者行。來者來。求財物得。吉。</p>
<p id="p72"><a class="gg-link" href="#p72" onclick="return changeColor(this);"></a>　　命曰呈兆首仰足開。以占病，病甚死。繫者出，有憂。求財物買臣妾馬牛請謁追亡人漁獵不得。行不行。來不來。擊盜不合。聞盜來來。徙官居官家室不吉。歲惡。民疾疫無死。歲中毋兵。見貴人不吉。行不遇盜。雨不雨。霽。不吉。</p>
<p id="p73"><a class="gg-link" href="#p73" onclick="return changeColor(this);"></a>　　命曰呈兆首仰足開外高內下。以占病，不死，有外祟。繫者出，有憂。求財物買臣妾馬牛，相見不會。行行。來聞言不來。擊盜勝。聞盜來不來。徙官居官家室見貴人不吉。歲中民疾疫有兵。請謁追亡人漁獵不得。聞盜遇盜。雨不雨。霽。凶。</p>
<p id="p74"><a class="gg-link" href="#p74" onclick="return changeColor(this);"></a>　　命曰首仰足肣身折內外相應。以占病，病甚不死。繫者久不出。求財物買臣妾馬牛漁獵不得。行不行。來不來。擊盜有用勝。聞盜來來。徙官不徙。居官家室不吉。歲不孰。民疾疫。歲中有兵不至。見貴人喜。請謁追亡人不得。遇盜凶。</p>
<p id="p75"><a class="gg-link" href="#p75" onclick="return changeColor(this);"></a>　　命曰內格外垂。行者不行。來者不來。病者死。繫者不出。求財物不得。見人不見。大吉。</p>
<p id="p76"><a class="gg-link" href="#p76" onclick="return changeColor(this);"></a>　　命曰橫吉內外相自橋榆仰上柱，上柱足，足肣。以占病，病甚不死。繫久，不抵罪。求財物買臣妾馬牛請謁追亡人漁獵不得。行不行。來不來。居官家室見貴人吉。徙官不徙。歲不大孰。民疾疫有兵。有兵不會。行遇盜。聞言不見。雨不雨。霽霽。大吉。</p>
<p id="p77"><a class="gg-link" href="#p77" onclick="return changeColor(this);"></a>　　命曰頭仰足肣內外自隨。卜憂病者甚，不死。居官不得居。行者行。來者不來。求財物不得。求人不得。吉。</p>
<p id="p78"><a class="gg-link" href="#p78" onclick="return changeColor(this);"></a>　　命曰橫吉下有柱。卜來者來。卜曰即不至，未來。卜病者過一日毋瘳死。行者不行。求財物不得。繫者出。</p>
<p id="p79"><a class="gg-link" href="#p79" onclick="return changeColor(this);"></a>　　命曰橫吉內外自舉。以占病者，久不死。繫者久不出。求財物得而少。行者不行。來者不來。見貴人見。吉。</p>
<p id="p80"><a class="gg-link" href="#p80" onclick="return changeColor(this);"></a>　　命曰內高外下疾輕足發。求財物不得。行者行。病者有瘳。繫者不出。來者來。見貴人不見。吉。</p>
<p id="p81"><a class="gg-link" href="#p81" onclick="return changeColor(this);"></a>　　命曰外格。求財物不得。行者不行。來者不來。繫者不出。不吉。病者死。求財物不得。見貴人見。吉。</p>
<p id="p82"><a class="gg-link" href="#p82" onclick="return changeColor(this);"></a>　　命曰內自舉外來正足發。行者行。來者來。求財物得。病者久不死。繫者不出。見貴人見。吉。</p>
<p id="p83"><a class="gg-link" href="#p83" onclick="return changeColor(this);"></a>　　此橫吉上柱外內內自舉足肣。以卜有求得。病不死。繫者毋傷，未出。行不行。來不來。見人不見。百事盡吉。</p>
<p id="p84"><a class="gg-link" href="#p84" onclick="return changeColor(this);"></a>　　此橫吉上柱外內自舉柱足以作。以卜有求得。病死環起。繫留毋傷，環出。行不行。來不來。見人不見。百事吉。可以舉兵。</p>
<p id="p85"><a class="gg-link" href="#p85" onclick="return changeColor(this);"></a>　　此挺詐有外。以卜有求不得。病不死，數起。繫禍罪。聞言毋傷。行不行。來不來。</p>
<p id="p86"><a class="gg-link" href="#p86" onclick="return changeColor(this);"></a>　　此挺詐有內。以卜有求不得。病不死，數起。留禍罪無傷。繫出。行不行。來者不來。見人不見。</p>
<p id="p87"><a class="gg-link" href="#p87" onclick="return changeColor(this);"></a>　　此挺詐內外自舉。以卜有求得。病不死。繫毋罪。行行。來來。田賈市漁獵盡喜。</p>
<p id="p88"><a class="gg-link" href="#p88" onclick="return changeColor(this);"></a>　　此狐狢。以有卜求不得。病死，難起。繫留毋罪難出。可居宅。可娶婦嫁女。行不行。來不來。見人不見。有憂不憂。</p>
<p id="p89"><a class="gg-link" href="#p89" onclick="return changeColor(this);"></a>　　此狐徹。以卜有求不得。病者死。繫留有抵罪。行不行。來不來。見人不見。言語定。百事盡不吉。</p>
<p id="p90"><a class="gg-link" href="#p90" onclick="return changeColor(this);"></a>　　此首俯足肣身節折。以卜有求不得。病者死。留繫有罪。望行者不來。行行。來不來。見人不見。</p>
<p id="p91"><a class="gg-link" href="#p91" onclick="return changeColor(this);"></a>　　此挺內外自垂。以卜有求不晦。病不死，難起。繫留毋罪，難出。行不行。來不來。見人不見。不吉。</p>
<p id="p92"><a class="gg-link" href="#p92" onclick="return changeColor(this);"></a>　　此橫吉榆仰首俯。以卜有求難得。病難起，不死。繫難出，毋傷也。可居家室，以娶婦嫁女。</p>
<p id="p93"><a class="gg-link" href="#p93" onclick="return changeColor(this);"></a>　　此橫吉上柱載正身節折內外自舉。以卜病者，卜日不死，其一日乃死。</p>
<p id="p94"><a class="gg-link" href="#p94" onclick="return changeColor(this);"></a>　　此橫吉上柱足肣內自舉外自垂。以卜病者，卜日不死，其一日乃死。</p>
<p id="p95"><a class="gg-link" href="#p95" onclick="return changeColor(this);"></a>　　爲人病首俯足詐有外無內。病者占龜未已，急死。卜輕失大，一日不死。</p>
<p id="p96"><a class="gg-link" href="#p96" onclick="return changeColor(this);"></a>　　首仰足肣。以卜有求不得。以繫有罪。人言語恐之毋傷。行不行。見人不見。</p>
<p id="p97"><a class="gg-link" href="#p97" onclick="return changeColor(this);"></a>　　大論曰：<span class="style7">〔索隱〕按褚先生所取太卜雜占卦體及命兆之辭，義蕪，辭重，殆無足採，凡此六十七條別是也。</span>外者人也，內者自我也；外者女也，內者男也。首俛者憂。大者身也，小者枝也。大法，病者，足肣者生，足開者死。行者，足開至，足肣者不至。行者，足肣不行，足開行。有求，足開得，足肣者不得。繫者，足肣不出，開出。其卜病也，足開而死者，內高而外下也。 </p>
<p class="style8" id="p98"><a class="gg-link" href="#p98" onclick="return changeColor(this);"></a>索隱述贊曰：三王異龜，五帝殊卜。或長或短，若瓦若玉。其記已亡，其繇後續。江使觸網，見留宋國。神能託夢，不衞其足。</p>
</div>
</div>
</div>
</div>
</body></html>