<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷三十七‧衛康叔世家第七</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷三十七・衞康叔世家第七</h1>
<hr/>
<p id="online_toc_0"><a class="gg-link" href="#online_toc_0"></a>衞康叔<span class="style7">【索隱】康，畿內國名。宋忠曰：「康叔從康徙封衞，衞即殷墟定昌之地。畿內之康，不知所在。」</span>名封，周武王同母少弟也。其次尚有冉季，冉季最少。</p>
<p id="online_toc_1"><a class="gg-link" href="#online_toc_1"></a>武王已克殷紂，復以殷餘民封紂子武庚祿父，比諸侯，以奉其先祀勿絕。為武庚未集，<span class="style7">【索隱】集猶和也。</span>恐其有賊心，武王乃令其弟管叔、蔡叔傅相武庚祿父，以和其民。武王旣崩，成王少。周公旦代成王治，當國。管叔、蔡叔疑周公，乃與武庚祿父作亂，欲攻成周。<span class="style7">【索隱】成周，洛陽。其時周公相成王，營洛邑，猶居西周鎬京。管、蔡欲搆難，先攻成周，於是周公東居洛邑，伐管、蔡。</span>周公旦以成王命興師伐殷，殺武庚祿父、管叔，放蔡叔，以武庚殷餘民封康叔為衞君，居河、淇間故商墟。<span class="style7">【索隱】宋忠曰：「今定昌也。」</span></p>
<p id="online_toc_2"><a class="gg-link" href="#online_toc_2"></a>周公旦懼康叔齒少，乃申告康叔曰：「必求殷之賢人君子長者，問其先殷所以興，所以亡，而務愛民。」告以紂所以亡者，以淫於酒，酒之失，婦人是用，故紂之亂自此始。為梓材，<span class="style7">【正義】若梓人為材，君子觀為法則也。梓，匠人也。</span>示君子可法則。故謂之康誥、酒誥、梓材以命之。康叔之國，旣以此命，能和集其民，民大說。</p>
<p id="online_toc_3"><a class="gg-link" href="#online_toc_3"></a>成王長，用事，舉康叔為周司宼，賜衞寶祭器，<span class="style7">【集解】左傳曰：「分康叔以大路、大旂、少帛、綪茷、旃旌、大呂。」賈逵曰：「大路，全路也。少帛，雜帛也。綪茷，大赤也。通帛為旃，析羽為旌。大呂，鍾名。」鄭衆曰：「綪茷，旆名也。」</span>以章有德。</p>
<p id="online_toc_4"><a class="gg-link" href="#online_toc_4"></a>康叔卒，子康伯代立。<span class="style7">【索隱】系本康伯名髡。宋忠曰：「即王孫牟也，事周康王為大夫。」按：左傳所稱王孫牟父是也。牟髡聲相近，故不同耳。譙周古史考無康伯，而云子牟伯立，蓋以不宜父子俱謚康，故因其名云牟伯也。</span>康伯卒，子考伯立。考伯卒，子嗣伯立。嗣伯卒，子<img alt="1014" src="../Images/1014.jpg"/><span class="style7">史記音隱曰：「音捷。」</span>伯立。<span class="style7">【索隱】系本作「摯伯」。</span><img alt="1014" src="../Images/1014.jpg"/>伯卒，子靖伯立。靖伯卒，子貞伯立。<span class="style7">【索隱】系本作「箕伯」。</span>貞伯卒，子頃侯立。</p>
<p id="online_toc_5"><a class="gg-link" href="#online_toc_5"></a>頃侯厚賂周夷王，夷王命衞為侯。<span class="style7">【索隱】按：康誥稱命爾侯于東土，又云「孟侯，朕其弟，小子封」，則康叔初封已為侯也。比子康伯即稱伯者，謂方伯之伯耳，非至子即降爵為伯也。故孔安國曰「孟，長也。五侯之長，謂方伯」。方伯，州牧也，故五代孫祖恆為方伯耳。至頃侯德衰，不監諸侯，乃從本爵而稱侯，非是至子即削爵，及頃侯賂夷王而稱侯也。</span>頃侯立十二年卒，子釐侯立。</p>
<p id="online_toc_6"><a class="gg-link" href="#online_toc_6"></a>釐侯十三年，周厲王出犇于彘，共和行政焉。二十八年，周宣王立。</p>
<p id="online_toc_7"><a class="gg-link" href="#online_toc_7"></a>四十二年，釐侯卒，太子共伯餘立為君。共伯弟和有寵於釐侯，多予之賂；和以其賂賂士，以襲攻共伯於墓上，共伯入釐侯羨<span class="style7">【索隱】羨音延。延，墓道。又音以戰反。恭伯名餘也。</span>自殺。衞人因葬之釐侯旁，謚曰共伯，而立和為衞侯，是為武公。<span class="style7">【索隱】和殺恭伯代立，此說蓋非也。按：季札美康叔、武公之德。又國語稱武公年九十五矣，猶箴誡於國，恭恪于朝，倚几有誦，至于沒身，謂之叡聖。又詩著衞世子恭伯蚤卒，不云被殺。若武公殺兄而立，豈可以為訓而形之于國史乎？蓋太史公採雜說而為此記耳。</span></p>
<p id="online_toc_8"><a class="gg-link" href="#online_toc_8"></a>武公即位，修康叔之政，百姓和集。四十二年，犬戎殺周幽王，武公將兵徃佐周平戎，甚有功，周平王命武公為公。五十五年，卒，子莊公揚立。</p>
<p id="online_toc_9"><a class="gg-link" href="#online_toc_9"></a>莊公五年，取齊女為夫人，好而無子。又取陳女為夫人，生子，蚤死。陳女女弟亦幸於莊公，而生子完。<span class="style7">【索隱】女弟，戴媯也。子桓公完為州吁所殺，戴媯歸陳，詩燕燕于飛之篇是。</span>完母死，莊公令夫人齊女子之，<span class="style7">【索隱】子之，謂養之為子也。齊女即莊姜也。詩碩人篇美之是也。</span>立為太子。莊公有寵妾，生子州吁。十八年，州吁長，好兵，莊公使將。石碏諫莊公曰：<span class="style7">【集解】賈逵曰：「石碏，衞上卿。」</span>「庶子好兵，使將，亂自此起。」不聽。二十三年，莊公卒，太子完立，是為桓公。</p>
<p id="online_toc_10"><a class="gg-link" href="#online_toc_10"></a>桓公二年，弟州吁驕奢，桓公絀之，州吁出犇。十三年，鄭伯弟段攻其兄，不勝，亡，而州吁求與之友。十六年，州吁收聚衞亡人以襲殺桓公，州吁自立為衞君。為鄭伯弟段欲伐鄭，請宋、陳、蔡與俱，三國皆許州吁。州吁新立，好兵，弒桓公，衞人皆不愛。石碏乃因桓公母家於陳，詳為善州吁。至鄭郊，石碏與陳侯共謀，使右宰醜進食，因殺州吁于濮，<span class="style7">【集解】服虔曰：「右宰醜，衞大夫。濮，陳地。」【索隱】賈逵曰：「濮，陳地。」按：濮水首受河，又受汴，汴亦受河。東北至離狐分為二，俱東北至鉅野入濟。則濮在曹衞之閒，賈言陳地，非也。若據地理志陳留封丘縣濮水受泲，當言陳留水也。</span>而迎桓公弟晉於邢而立之，<span class="style7">【集解】賈逵曰：「邢，周公之胤，姬姓國。」</span>是為宣公。</p>
<p id="online_toc_11"><a class="gg-link" href="#online_toc_11"></a>宣公七年，魯弒其君隱公。九年，宋督弒其君殤公，及孔父。十年，晉曲沃莊伯弒其君哀侯。</p>
<p id="online_toc_12"><a class="gg-link" href="#online_toc_12"></a>十八年，初，宣公愛夫人夷姜，夷姜生子伋，以為太子，而令右公子傅之。右公子為太子取齊女，未入室，而宣公見所欲為太子婦者好，說而自取之，更為太子取他女。宣公得齊女，生子壽、子朔，令左公子傅之。<span class="style7">【集解】杜預曰：「左右媵之子，因以為號。」</span>太子伋母死，宣公正夫人與朔共讒惡太子伋。宣公自以其奪太子妻也，心惡太子，欲廢之。及聞其惡，大怒，乃使太子伋於齊，而令盜遮界上殺之，<span class="style7">【正義】左傳云衞宣公使太子伋之齊，「使盜待諸莘，將殺之」。杜預云「莘，衞地」。</span>與太子白旄，而告界盜見持白旄者殺之。且行，子朔之兄壽，太子異母弟也，知朔之惡太子而君欲殺之，乃謂太子曰：「界盜見太子白旄，即殺太子，太子可毋行。」太子曰：「逆父命求生，不可。」遂行。壽見太子不止，乃盜其白旄而先馳至界。界盜見其驗，即殺之。壽已死，而太子伋又至，謂盜曰：「所當殺乃我也。」盜并殺太子伋，以報宣公。宣公乃以子朔為太子。十九年，宣公卒，太子朔立，是為惠公。</p>
<p id="online_toc_13"><a class="gg-link" href="#online_toc_13"></a>左右公子不平朔之立也，惠公四年，左右公子怨惠公之讒殺前太子伋而代立，乃作亂，攻惠公，立太子伋之弟黔牟為君，惠公犇齊。</p>
<p id="online_toc_14"><a class="gg-link" href="#online_toc_14"></a>衞君黔牟立八年，齊襄公率諸侯奉王命共伐衞，納衞惠公，誅左右公子。衞君黔牟犇于周，惠公復立。惠公立三年出亡，亡八年復入，與前通年凡十三年矣。</p>
<p id="online_toc_15"><a class="gg-link" href="#online_toc_15"></a>二十五年，惠公怨周之容舍黔牟，與燕伐周。周惠王犇溫，衞、燕立惠王弟穨為王。二十九年，鄭復納惠王。三十一年，惠公卒，子懿公赤立。</p>
<p id="online_toc_16"><a class="gg-link" href="#online_toc_16"></a>懿公即位，好鸖，<span class="style7">【正義】括地志云：「故鶴城在滑州匡城縣西南十五里。左傳云『衞懿公好鶴，有乘軒者。狄伐衞，公欲戰，國人受甲者皆曰「使鶴，鶴實有祿位，余焉能戰」！』俗傳懿公養鶴於此城，因名也。」</span>淫樂奢侈。九年，翟伐衞，衞懿公欲發兵，兵或畔。大臣言曰：「君好鸖，鸖可令擊。」翟於是遂入，殺懿公。</p>
<p id="online_toc_17"><a class="gg-link" href="#online_toc_17"></a>懿公之立也，百姓大臣皆不服。自懿公父惠公朔之讒殺太子伋代立至於懿公，常欲敗之，卒滅惠公之後而更立黔牟之弟昭伯頑之子申為君，是為戴公。</p>
<p id="online_toc_18"><a class="gg-link" href="#online_toc_18"></a>戴公申元年卒。齊桓公以衞數亂，乃率諸侯伐翟，為衞築楚丘，<span class="style7">【正義】括地志云：「城武縣有楚丘亭。」</span>立戴公弟燬為衞君，<span class="style7">賈誼書曰：「衞侯朝於周，周行人問其名，答曰衞侯辟疆，周行人還之，曰啟疆辟疆，天子之號，諸侯弗得用。衞侯更其名曰燬，然後受之。」【正義】燬音毀。</span>是為文公。文公以亂故犇齊，齊人入之。</p>
<p id="online_toc_19"><a class="gg-link" href="#online_toc_19"></a>初，翟殺懿公也，衞人憐之，思復立宣公前死太子伋之後，伋子又死，而代伋死者子壽又無子。太子伋同母弟二人：其一曰黔牟，黔牟嘗代惠公為君，八年復去；其二曰昭伯。昭伯、黔牟皆已前死，故立昭伯子申為戴公。戴公卒，復立其弟燬為文公。</p>
<p id="online_toc_20"><a class="gg-link" href="#online_toc_20"></a>文公初立，輕賦平罪，<span class="style7">【索隱】輕賦稅，平斷刑也。平，或作「卒」。卒謂士卒也。罪字連下讀，蓋亦一家之義耳</span>身自勞，與百姓同苦，以收衞民。</p>
<p id="online_toc_21"><a class="gg-link" href="#online_toc_21"></a>十六年，晉公子重耳過，無禮。十七年，齊桓公卒。二十五年，文公卒，子成公鄭立。</p>
<p id="online_toc_22"><a class="gg-link" href="#online_toc_22"></a>成公三年，晉欲假道於衞救宋，成公不許。晉更從南河度，<span class="style7">【集解】服虔曰：「南河，濟南之東南流河也。」杜預曰：「從汲郡南度，出衞南。」</span>救宋。徵師於衞，衞大夫欲許，成公不肯。大夫元咺攻成公，成公出犇。<span class="style7">【索隱】奔楚。【正義】咺，況逺反。</span>晉文公重耳伐衞，分其地予宋，討前過無禮及不救宋患也。衞成公遂出犇陳。<span class="style7">【索隱】按：左傳「衞侯聞楚師敗，懼，出奔楚，遂適陳」是。</span>二歲，如周求入，與晉文公會。晉使人鴆衞成公，成公私於周主鴆，令薄，得不死。<span class="style7">【索隱】按：私謂賂之也。</span>已而周為請晉文公，卒入之衞，而誅元咺，衞君瑕出犇。<span class="style7">【索隱】是元咺所立者，成公入而殺之，故僖三十年經云「衞殺其大夫元咺及公子瑕」。此言「奔」，非也。</span>七年，晉文公卒。十二年，成公朝晉襄公。十四年，秦穆公卒。二十六年，齊邴歜弒其君懿公。<span class="style7">【索隱】邴歜與左氏同，而齊系家作「邴戎」者，蓋邴歜掌御戎車，故號邴戎。邴音丙。歜亦作「𨞕」。</span>三十五年，成公卒，<span class="style7">【集解】世本曰：「成公徙濮陽。」宋忠曰：「濮陽，帝丘，地名。」</span>子穆公遬立。<span class="style7">【正義】遬音速。</span></p>
<p id="online_toc_23"><a class="gg-link" href="#online_toc_23"></a>穆公二年，楚莊王伐陳，殺夏徵舒。三年，楚莊王圍鄭，鄭降，復釋之。十一年，孫良夫救魯伐齊，復得侵地。穆公卒，子定公臧立。定公十二年卒，子獻公衎立。</p>
<p id="online_toc_24"><a class="gg-link" href="#online_toc_24"></a>獻公十三年，公令師曹教宮妾鼓琴，<span class="style7">【集解】賈逵曰：「師曹，樂人。」</span>妾不善，曹笞之。妾以幸惡曹於公，公亦笞曹三百。十八年，獻公戒孫文子、寗惠子食，皆徃。日旰不召，<span class="style7">【集解】服虔曰：「孫文子，林父也。甯惠子，甯殖也。敕戒二子，欲共晏食，皆服朝衣待命。旰，晏也。」</span>而去射鴻於囿。二子從之，<span class="style7">【集解】服虔曰：「從公於囿。」</span>公不釋射服與之言。<span class="style7">【集解】左傳曰：「不釋皮冠。」</span>二子怒，如宿。<span class="style7">【集解】服虔曰：「孫文子邑也。」【索隱】左傳作「戚」，此亦音戚也。</span>孫文子子數侍公飲，<span class="style7">【集解】左傳曰文子子即孫蒯也。</span>使師曹歌巧言之卒章。<span class="style7">【集解】杜預曰：「巧言，詩小雅也。其卒章曰：『彼何人斯？居河之麋。無拳無勇，職為亂階。』公欲以譬文子居河上而為亂。」</span>師曹又怒公之嘗笞三百，乃歌之，欲以怒孫文子，報衞獻公。文子語蘧伯玉，伯玉曰：「臣不知也。」<span class="style7">【集解】賈逵曰：「伯玉，衞大夫。」</span>遂攻出獻公。獻公犇齊，齊置衞獻公於聚邑。孫文子、寗惠子共立定公弟秋<span class="style7">【集解】徐廣曰：「班氏云獻公弟焱。」【索隱】左傳作「剽」，古今人表作「焱」，蓋音相亂，字易改耳。音方遙反，又匹妙反。</span>為衞君，是為殤公。</p>
<p id="online_toc_25"><a class="gg-link" href="#online_toc_25"></a>殤公秋立，封孫文子林父於宿。十二年，寗喜與孫林父争寵相惡，殤公使寗喜攻孫林父。林父犇晉，復求入故衞獻公。獻公在齊，齊景公聞之，與衞獻公如晉求入。晉為伐衞，誘與盟。衞殤公會晉平公，平公執殤公與寗喜而復入衞獻公。獻公亡在外十二年而入。</p>
<p id="online_toc_26"><a class="gg-link" href="#online_toc_26"></a>獻公後元年，誅寗喜。</p>
<p id="online_toc_27"><a class="gg-link" href="#online_toc_27"></a>三年，吳延陵季子使過衞，見蘧伯玉、史鰌，曰：「衞多君子，其國無故。」過宿，孫林父為擊磬，曰：「不樂，音大悲，使衞亂乃此矣。」是年，獻公卒，子襄公惡立。</p>
<p id="online_toc_28"><a class="gg-link" href="#online_toc_28"></a>襄公六年，楚靈王會諸侯，襄公稱病不徃。</p>
<p id="online_toc_29"><a class="gg-link" href="#online_toc_29"></a>九年，襄公卒。初，襄公有賤妾，幸之，有身，夢有人謂曰：「我康叔也，令若子必有衞，名而子曰『元』。」妾怪之，問孔成子。<span class="style7">【集解】服虔曰：「衞卿孔烝鉏。」</span>成子曰：「康叔者，衞祖也。」及生子，男也，以告襄公。襄公曰：「天所置也。」名之曰元。襄公夫人無子，於是乃立元為嗣，是為靈公。</p>
<p id="online_toc_30"><a class="gg-link" href="#online_toc_30"></a>靈公五年，朝晉昭公。六年，楚公子弃疾弒靈王自立，為平王。十一年，火。</p>
<p id="online_toc_31"><a class="gg-link" href="#online_toc_31"></a>三十八年，孔子來，祿之如魯。後有隙，孔子去。後復來。</p>
<p id="online_toc_32"><a class="gg-link" href="#online_toc_32"></a>三十九年，太子蒯聵與靈公夫人南子有惡，<span class="style7">【集解】賈逵曰：「南子，宋女。」</span>欲殺南子。蒯聵與其徒戲陽遬謀，朝，使殺夫人。<span class="style7">【集解】賈逵曰：「戲陽遫，太子家臣。」【正義】戲音羲。</span>戲陽後悔，不果。蒯聵數目之，夫人覺之，懼，呼曰：<span class="style7">【正義】呼，火故反。</span>「太子欲殺我！」靈公怒，太子蒯聵犇宋，已而之晉趙氏。</p>
<p id="online_toc_33"><a class="gg-link" href="#online_toc_33"></a>四十二年春，靈公游于郊，令子郢僕。<span class="style7">【集解】賈逵曰：「僕，御也。」</span>郢，靈公少子也，字子南。靈公怨太子出犇，謂郢曰：「我將立若為後。」郢對曰：「郢不足以辱社稷，君更圖之。」<span class="style7">【集解】服虔曰：「郢自謂己無德，不足立，以污辱社稷。」</span>夏，靈公卒，夫人命子郢為太子，曰：「此靈公命也。」郢曰：「亡人太子蒯聵之子輙在也，不敢當。」於是衞乃以輙為君，是為出公。</p>
<p id="online_toc_34"><a class="gg-link" href="#online_toc_34"></a>六月乙酉，趙簡子欲入蒯聵，乃令陽虎詐命衞十餘人衰絰歸，<span class="style7">【集解】服虔曰：「衰絰，為若從衞來迎太子也。」</span>簡子送蒯聵。衞人聞之，發兵擊蒯聵。蒯聵不得入，入宿而保，衞人亦罷兵。</p>
<p id="online_toc_35"><a class="gg-link" href="#online_toc_35"></a>出公輙四年，齊田乞弒其君孺子。八年，齊鮑子弒其君悼公。</p>
<p id="online_toc_36"><a class="gg-link" href="#online_toc_36"></a>孔子自陳入衞。九年，孔文子問兵於仲尼，仲尼不對。其後魯迎仲尼，仲尼反魯。</p>
<p id="online_toc_37"><a class="gg-link" href="#online_toc_37"></a>十二年，初，孔圉文子取太子蒯聵之姊，生悝。孔氏之豎渾良夫美好，孔文子卒，良夫通於悝母。太子在宿，悝母使良夫於太子。太子與良夫言曰：「苟能入我國，報子以乘軒，免子三死，毋所與。」<span class="style7">【集解】杜預曰：「軒，大夫車也。三死，死罪三。」【正義】杜預云：三罪，紫衣、袒裘、帶劔也。紫衣，君服也。熱，故偏袒，不敬也。衞侯求令名者與之食焉，太子請使良夫，良夫紫衣狐裘，不釋劔而食，太子使牽退，數之罪而殺之。</span>與之盟，許以悝母為妻。閏月，良夫與太子入，舍孔氏之外圃。<span class="style7">【集解】服虔曰：「圃，園。」</span>昬，二人蒙衣而乘，<span class="style7">【集解】服虔曰：「二人謂良夫、太子。蒙衣，為婦人之服，以巾蒙其頭而共乘也。」</span>宦者羅御，如孔氏。孔氏之老欒寗問之，<span class="style7">【集解】服虔曰：「家臣稱老。問其姓名。」</span>稱姻妾以告。<span class="style7">【集解】賈逵曰：「婚姻家妾也。」</span>遂入，適伯姬氏。<span class="style7">【集解】服虔曰：「入孔氏家，適伯姬所居。」</span>旣食，悝母杖戈而先，<span class="style7">【集解】服虔曰：「先至孔悝所。」</span>太子與五人介，輿猳從之。<span class="style7">【集解】賈逵曰：「介，被甲也。輿猳豚，欲以盟故也。」</span>伯姬劫悝於厠，彊盟之，遂劫以登臺。<span class="style7">【集解】服虔曰：「於衞臺上召衞羣臣。」</span>欒寗將飲酒，炙未熟，聞亂，使告仲由。<span class="style7">【集解】服虔曰：「季路為孔氏邑宰，故告之。」</span>召護駕乘車，<span class="style7">【集解】服虔曰：「召護，衞大夫。駕乘車，不駕兵車也，言無距父之意。</span>行爵食炙，<span class="style7">【集解】服虔曰：「欒甯使召季路，乃行爵食炙。」</span>奉出公輙犇魯。<span class="style7">【集解】服虔曰：「召護奉衞侯。」</span></p>
<p id="online_toc_38"><a class="gg-link" href="#online_toc_38"></a>仲由將入，遇子羔將出，<span class="style7">【集解】賈逵曰：「子羔，衞大夫。高柴，孔子弟子也。將出，奔。」</span>曰：「門已閉矣。」子路曰：「吾姑至矣。」<span class="style7">【集解】杜預曰：「且欲至門。」</span>子羔曰：「不及，莫踐其難。」<span class="style7">【集解】賈逵曰：「言家臣憂不及國，不得踐履其難。」鄭衆曰：「是時輙已出，不及事，不當踐其難。子羔言不及，以為季路欲死國也。」</span>子路曰：「食焉，不辟其難。」<span class="style7">【集解】服虔曰：「言食悝之祿，欲救悝之難，此明其不死國也。」</span>子羔遂出。子路入，及門，公孫敢闔門，曰：「毋入為也！」<span class="style7">【集解】服虔曰：「公孫敢，衞大夫。言輙已出，無為復入。」</span>子路曰：「是公孫也？求利而逃其難。由不然，利其祿，必救其患。」有使者出，子路乃得入。曰：「太子焉用孔悝？雖殺之，必或繼之。」<span class="style7">【集解】王肅曰：「必有繼續其後攻太子。」</span>且曰：「太子無勇。若燔臺，必舍孔叔。」太子聞之，懼，下石乞、盂黶敵子路，<span class="style7">【集解】服虔曰：「二子，蒯聵之臣。敵，當也。」【正義】燔音煩。舍音捨。黶音乙減反。</span>以戈擊之，割纓。子路曰：「君子死，冠不免。」<span class="style7">【集解】服虔曰：「不使冠在地。」</span>結纓而死。<span class="style7">【正義】纓，冠緌也。</span>孔子聞衞亂，曰：「嗟乎！柴也其來乎？由也其死矣。」孔悝竟立太子蒯聵，是為莊公。</p>
<p id="online_toc_39"><a class="gg-link" href="#online_toc_39"></a>莊公蒯聵者，出公父也，居外，怨大夫莫迎立。元年即位，欲盡誅大臣，曰：「寡人居外久矣，子亦嘗聞之乎？」羣臣欲作亂，乃止。</p>
<p id="online_toc_40"><a class="gg-link" href="#online_toc_40"></a>二年，魯孔丘卒。</p>
<p id="online_toc_41"><a class="gg-link" href="#online_toc_41"></a>三年，莊公上城，見戎州。<span class="style7">【集解】賈逵曰：「戎州，戎人之邑。」【索隱】左傳曰「戎州人攻之」是也。隱二年「公會戎于潛」，杜預云「陳留濟陽縣東南有戎城」。濟陽與衞相近，故莊公登臺望見戎州。又七年云「戎伐凡伯于楚丘」，是戎近衞。</span>曰：「戎虜何為是？」戎州病之。十月，戎州告趙簡子，簡子圍衞。十一月，莊公出犇，<span class="style7">【索隱】：左傳，莊公本由晉趙氏納之，立而背晉，晉伐衞，衞人出莊公，立公子般師。晉師退，莊公復入，般師出奔。初，公登城見戎州己氏之妻髮美，髡之以為夫人髢。又欲翦戎州，兼逐石圃，故石圃攻莊公。莊公懼，踰北牆折股，入己氏，己氏殺之。今系家不言莊公復入及死己氏，直云出奔，亦其疏也。又左傳云衞復立般師，齊伐衞，立公子起，執般師。明年，衞石圃逐其君起，起奔齊，出公輙復歸。是左氏詳而系家略也。</span>衞人立公子斑師為衞君。<span class="style7">【集解】左傳曰：「斑師，襄公之孫。」</span>齊伐衞，虜斑師，更立公子起為衞君。<span class="style7">【集解】服虔曰：「起，靈公子。」</span></p>
<p id="online_toc_42"><a class="gg-link" href="#online_toc_42"></a>衞君起元年，衞石曼尃逐其君起，<span class="style7">【索隱】左傳作「石圃」，此尃音圃。穀梁作曼姑，尃或音姑。諸本多無「曼」字。</span>起犇齊。衞出公輙自齊復歸立。初，出公立十二年亡，亡在外四年復入。出公後元年，賞從亡者。立二十一年卒，<span class="style7">【索隱】按：出公初立十二年，亡在外四年，復入九年卒，是立二十一年。自即位至卒，凡經二十五年而卒于越。</span>出公季父黔攻出公子而自立，是為悼公。</p>
<p id="online_toc_43"><a class="gg-link" href="#online_toc_43"></a>悼公五年卒，<span class="style7">【索隱】按：紀年云「四年卒于越」。系本名虔。</span>子敬公弗立。<span class="style7">【集解】世本云敬公費也。【索隱】系本「弗」作「費」。</span>敬公十九年卒，子昭公紏立。<span class="style7">【索隱】系本云敬公生橈公舟，非也。</span>是時三晉彊，衞如小侯，屬之。<span class="style7">【正義】屬趙也。</span></p>
<p id="online_toc_44"><a class="gg-link" href="#online_toc_44"></a>昭公六年，公子亹<span class="style7">【正義】音尾。</span>弒之代立，是為懷公。懷公十一年，公子穨弒懷公而代立，是為慎公。慎公父，公子適；<span class="style7">【索隱】音的。按：系本「適」作「虔」。虔，悼公也。</span>適父，敬公也。慎公四十二年卒，子聲公訓立。<span class="style7">【索隱】訓亦作「馴」，同休運反。系本作「聖公馳」。</span>聲公十一年卒，子成侯速<span class="style7">【索隱】音速。系本作「不逝」。按：上穆公已名遫，不可成侯更名，則系本是。</span>立。</p>
<p id="online_toc_45"><a class="gg-link" href="#online_toc_45"></a>成侯十一年，公孫鞅入秦。<span class="style7">【索隱】按：秦本紀云孝公元年鞅入秦，又按年表，成侯與秦孝公同年，然則「十一年」當為「元年」，字誤耳。</span>十六年，衞更貶號曰侯。</p>
<p id="online_toc_46"><a class="gg-link" href="#online_toc_46"></a>二十九年，成侯卒，子平侯立。平侯八年卒，子嗣君立。<span class="style7">【索隱】按：樂資據紀年，以嗣君即孝襄侯也。</span></p>
<p id="online_toc_47"><a class="gg-link" href="#online_toc_47"></a>嗣君五年，更貶號曰君，獨有濮陽。四十二年卒，子懷君立。懷君三十一年，朝魏，魏囚殺懷君。魏更立嗣君弟，是為元君。元君為魏壻，故魏立之。<span class="style7">【集解】徐廣曰：「班氏云元君者，懷君之弟。」</span>元君十四年，秦拔魏東地，<span class="style7">【索隱】魏都大梁，濮陽、黎陽並是魏之東地，故立郡名東郡也。</span>秦初置東郡，更徙衞野王縣，<span class="style7">【索隱】按年表，元君十一年秦置東郡，十三年衞徙野王，與此不同也。</span>而并濮陽為東郡。二十五年，元君卒，子君角立。<span class="style7">年表云元君十一年秦置東郡，十二年徙野王，二十三年卒。</span></p>
<p id="online_toc_48"><a class="gg-link" href="#online_toc_48"></a>君角九年，秦并天下，立為始皇帝。二十一年，二世廢君角為庶人，衞絕祀。</p>
<p id="online_toc_49"><a class="gg-link" href="#online_toc_49"></a>太史公曰：余讀世家言，至於宣公之太子以婦見誅，弟壽争死以相讓，此與晉太子申生不敢明驪姬之過同，俱惡傷父之志。然卒死亡，何其悲也！或父子相殺，兄弟相滅，亦獨何哉？</p>
<p class="style8" id="online_toc_50"><a class="gg-link" href="#online_toc_50"></a>索隱述贊曰：司宼受封，梓材有作。成錫厥器，夷加其爵。曁武能修，從文始約。詩美歸燕，傳矜石碏。皮冠射鴻，乘軒使鸖。宣縱淫嬖，亹生伋、朔。蒯聵得罪，出公行惡。衞祚日衰，失於君角。</p>

</div>
</div>
</div>
</div>
</body></html>