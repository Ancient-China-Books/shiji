<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-三皇本紀</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>補史記・三皇本紀</h1>
　　<span class="style11">小司馬氏撰并注</span>
<hr/>
<p class="style7" id="p0"><a class="gg-link" href="#p0" onclick="return changeColor(this);"></a>小司馬氏云：太史公作史記，古今君臣宜應上自開闢，下迄當代，以為一家之首尾。今闕三皇，而以五帝為首者，正以大戴禮有五帝德篇，又帝世皆叙自黃帝已下，故因以五帝本紀為首。其實三皇已還，載籍罕備。然君臣之始，教化之先，旣論古史，不合全闕。近代皇甫謐作帝王代紀，徐整作三五曆，皆論三皇已來事。斯亦近古之一證，今並採而集之作三皇本紀。雖復淺近，聊補闕云。</p>
<p id="p1"><a class="gg-link" href="#p1" onclick="return changeColor(this);"></a>太皡庖犧氏，風姓。代燧人氏，繼天而王。母曰華胥。履大人迹於雷澤，而生庖犧於成紀。蛇身人首。<span class="style7">【集解】按伏犧風姓，出國語。其華胥已下，出帝王世紀。然雷澤，澤名，即舜所漁之地，在濟陰。成紀亦地名，按天水有成紀縣。</span>有聖德。仰則觀象於天，俯則觀法於地，旁觀鳥獸之文，與地之宜，近取諸身，逺取諸物。始畫八卦，以通神明之德，以類萬物之情。造書契以代結繩之政。於是始制嫁娶，以儷皮為禮。<span class="style7">【集解】按譙周古史考，伏犧制嫁娶，以儷皮為禮也。</span>結網罟以教佃漁，故曰宓犧氏。<span class="style7">【集解】按事出漢書歷志。宓，音伏。</span>養犧牲以庖厨，故曰庖犧。有龍瑞，以龍紀官，號曰龍師。作三十五弦之瑟。木德王，注春令。故易稱帝出乎震，月令孟春，其帝太皡是也。<span class="style7">【集解】按位在東方，象日之明，故稱太皡。皡，明也。</span>都於陳。東封太山，立一十一年崩。<span class="style7">【集解】按皇甫謐，伏犧葬南郡，或曰冢在山陽高平之西也。</span>其後裔，當春秋時，有任、宿、須、句、顓臾，皆風姓之胤也。</p>
<p id="p2"><a class="gg-link" href="#p2" onclick="return changeColor(this);"></a>女媧氏亦風姓，蛇身人首，有神聖之德。代宓犧立，號曰女希氏。無革造，惟作笙簧。<span class="style7">【集解】按禮明堂位及系本，皆云女媧作簧。</span>故易不載，不承五運。一曰女媧亦木德王。盖宓犧之後，已經數世。金木輪環，周而復始。特舉女媧，以其功高而充三皇，故頻木王也。當其末年也，諸侯有共工氏，任智刑，以強霸而不王。以水承木，乃與祝融戰，不勝而怒。乃頭觸不周山，崩。天柱折，地維缺。女媧乃鍊五色石以補天，斷鼇足以立四極，聚蘆灰以止滔水，以濟兾州。<span class="style7">【集解】按其事出淮南子也。</span>於是地平天成，不改舊物。</p>
<p id="p3"><a class="gg-link" href="#p3" onclick="return changeColor(this);"></a>女媧氏沒，神農氏作。<span class="style7">【集解】按三皇記者不同，譙周以燧人為皇，宋均以祝融為皇，而鄭玄依春秋緯，以女媧為皇，承伏犧，皇甫謐亦同，今依之為說也。</span>炎帝神農氏，姜姓，母曰女登，有媧氏之女，為少典妃。感神龍而生炎帝，人身牛首，長於姜水，因以為姓。<span class="style7">【集解】按國語，炎帝，黃帝皆少典之子，其母又皆有媧氏之女。據諸子及古史考，炎帝之後，凡八代，五百餘年，軒轅氏代之。豈炎帝、黃帝，是昆弟而同母氏乎？皇甫謐以為少典有媧氏諸侯國號，然則姜姬二帝，同出少典氏，黃帝之母，又是神農母氏之後代女，所同是有媧氏之女也。</span>火德王，故曰炎帝。以火名官。斲木為耜，揉木為耒，耒耨之用，以教萬人。始教耕，故號神農氏。於是作蜡祭，以赭鞭鞭草木。始嘗百草，始有醫藥。又作五弦之瑟。教人日中為市，交易而退，各得其所。遂重八卦為六十四爻。初都陳，後居曲阜。<span class="style7">【集解】按今淮陽有神農井。又左傳，魯有大庭氏之庫是也。</span>立一百二十年崩，葬長沙。神農本起烈山，故左氏稱烈山氏之子，曰柱，亦曰厲山氏。之有天下是也。<span class="style7">【集解】按鄭玄云，厲山，神農所起，亦曰有烈山。皇甫謐曰，厲山今隨之厲鄉也。</span></p>
<p id="p4"><a class="gg-link" href="#p4" onclick="return changeColor(this);"></a>神農納奔水氏之女，曰聽詙，為妃。生帝哀，哀生帝克，克生帝榆罔。凡八代，五百三十年。而軒轅氏興焉。<span class="style7">【集解】按神農之後凡八代，事見帝王代紀及古史考。然古典亡矣，況譙皇二氏，皆前聞君子，考按古書而為此說。豈至今鑿空乎？此紀示據以為說。其易稱，神農氏沒，即榆罔，榆罔猶襲神農之號也。</span>其後有州、甫、甘、許、戲、露、齊、紀、怡、向、申、呂，皆姜姓之後，並為諸侯，或分掌四岳。當周室，甫侯、申伯，為王賢相。齊、許列為諸侯，霸於中國。盖聖人德澤廣大，故其祚胤繁昌久長云。</p>
<p id="p5"><a class="gg-link" href="#p5" onclick="return changeColor(this);"></a>一說，三皇謂天皇、地皇、人皇為三皇。旣是開闢之初，君臣之始。圖緯所載，不可全弃，故兼序之。</p>
<p id="p6"><a class="gg-link" href="#p6" onclick="return changeColor(this);"></a>天地初立，有天皇氏，十二頭。澹泊無所施為，而俗自化。木德王。歲起攝提。兄弟十二人，立各一萬八千歲。<span class="style7">盖天地初立，神人首出行化，故其年世長久也。然言十二頭者，非謂一人之身有十二頭，盖古質，比之鳥獸頭數故也。</span>地皇十一頭，火德王，姓十一人，興於熊耳、龍門等山，亦各萬八千歲。人皇九頭，乘雲車、駕六羽，出谷口。兄弟九人，分長九州，各立城邑，凡一百五十世，合四萬五千六百年。<span class="style7">天皇已下，皆出河圖及三五曆也。</span></p>
<p id="p7"><a class="gg-link" href="#p7" onclick="return changeColor(this);"></a>自人皇已後有五龍氏，<span class="style7">五龍氏，兄弟五人，並乘龍上下，故曰五龍氏也。</span>燧人氏，<span class="style7">【集解】按其君鑽燧出火，教人熟食，在伏犧氏前，譙周以為三皇之首也。</span>大庭氏，栢皇氏，中央氏，卷須氏，栗陸氏，驪連氏，赫胥氏，尊盧氏，渾沌氏，昊英氏，有巢氏，朱襄氏，葛天氏，陰康氏，無懷氏，斯盖三皇已來有天下者之號，<span class="style7">【集解】按皇甫謐以為大庭以下一十五君，皆襲庖犧之號。事不經見，難可依從。然按古封太山者，首有無懷氏，乃在太昊之前，豈得如謐所說？</span>但載籍不紀，莫知姓、王年代，所都之處。而韓詩以為自古封太山禪梁甫者，萬有餘家。仲尼觀之，不能盡識。管子亦曰，古封太山七十二家，夷吾所識十有二焉。首有無懷氏，然則無懷之前，天皇已後，年紀悠邈，皇王何昇而告。但古書亡矣。不可備論，豈得謂無帝王耶。故春秋緯稱自開闢至於獲麟，凡三百二十七萬六千歲，分為十紀。凡世七萬六百年，一曰九頭紀，二曰五龍紀，三曰懾提紀，四曰合雒紀，五曰連通紀，六曰序命紀，七曰脩飛紀，八曰囬提紀，九曰樿通紀，十曰流訖紀。盖流訖當黃帝時，制九紀之間，是以錄於此，補紀之也。</p>
</div>
</div>
</div>
</div>
</body></html>
