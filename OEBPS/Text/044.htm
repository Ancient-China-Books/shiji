<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷四十四‧魏世家第十四</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷四十四・魏世家第十四</h1>
<hr/>
<p id="online_toc_0"><a class="gg-link" href="#online_toc_0"></a>魏之先，畢公高之後也。畢公高與周同姓。<span class="style7">【索隱】左傳富辰說文王之子十六國有畢、原、豐、郇，言畢公是文王之子。此云與周同姓，似不用左氏之說。馬融亦云畢、毛，文王庶子。</span>武王之伐紂，而高封於畢，<span class="style7">【集解】杜預曰：「畢在長安縣西北。」【正義】括地志云：「畢原在雍州萬年縣西南二十八里。」</span>於是為畢姓。其後絕封，為庶人，或在中國，或在夷狄。其苗裔曰畢萬，事晉獻公。</p>
<p id="online_toc_1"><a class="gg-link" href="#online_toc_1"></a>獻公之十六年，趙夙為御，畢萬為右，以伐霍、耿、魏，滅之。以耿封趙夙，以魏封畢萬，<span class="style7">【正義】魏城在陝州芮城縣北五里。鄭玄詩譜云：「魏，姬姓之國，武王伐紂而封焉。」</span>為大夫。卜偃曰：<span class="style7">【索隱】晉掌卜大夫郭偃也。</span>「畢萬之後必大矣，萬，滿數也；魏，大名也。以是始賞，天開之矣，天子曰兆民，諸侯曰萬民。今命之大，以從滿數，其必有衆。」初，畢萬卜事晉，遇屯之比。辛廖占之，曰：「吉。屯固比入，吉孰大焉，其必蕃昌。」</p>
<p id="online_toc_2"><a class="gg-link" href="#online_toc_2"></a>畢萬封十一年，晉獻公卒，四子争更立，晉亂。而畢萬之世彌大，從其國名為魏氏。生武子。<span class="style7">【索隱】左傳武子名犨。系本云「畢萬生芒季，芒季生武仲州」。州與犨聲相近，字異耳，代亦不同。</span>魏武子以魏諸子事晉公子重耳。晉獻公之二十一年，武子從重耳出亡。十九年反，重耳立為晉文公，而令魏武子襲魏氏之後封，列為大夫，治於魏。生悼子。</p>
<p id="online_toc_3"><a class="gg-link" href="#online_toc_3"></a>魏悼子徙治霍。<span class="style7">【索隱】系本云「武仲生莊子絳」，無悼子。又系本居篇曰「魏武子居魏，悼子徙霍」。宋忠曰「霍，今河東彘縣也」。則是有悼子，系本卿大夫代自脫耳。然魏，今河北魏縣是也。【正義】晉州霍邑縣，漢彘縣也，後漢改曰永安，隋改曰霍邑，本春秋時霍伯國也。</span>生魏絳。<span class="style7">【索隱】謚昭子。系本云「莊子」，文錯也。居篇又曰「昭子徙安邑」，亦與此文同也。</span></p>
<p id="online_toc_4"><a class="gg-link" href="#online_toc_4"></a>魏絳事晉悼公。悼公三年，會諸侯。悼公弟楊干亂行，魏絳僇辱楊干。<span class="style7">【索隱】左傳曰僇楊干之僕。</span>悼公怒曰：「合諸侯以為榮，今辱吾弟！」將誅魏絳。或說悼公，悼公止。卒任魏絳政，使和戎、翟，戎、翟親附。悼公之十一年，曰：「自吾用魏絳，八年之中，九合諸侯，戎、翟和，子之力也。」賜之樂，三讓，然後受之。徙治安邑。<span class="style7">【正義】安邑在絳州夏縣安邑故城是。</span>魏絳卒，謚為昭子。<span class="style7">【集解】徐廣曰：「世本曰莊子。」</span>生魏嬴。嬴生魏獻子。<span class="style7">【索隱】系本云「獻子名荼。荼，莊子之子」。無魏嬴。</span></p>
<p id="online_toc_5"><a class="gg-link" href="#online_toc_5"></a>獻子事晉昭公。昭公卒而六卿彊，公室卑。</p>
<p id="online_toc_6"><a class="gg-link" href="#online_toc_6"></a>晉頃公之十二年，韓宣子老，魏獻子為國政。晉宗室祁氏、羊舌氏相惡，六卿誅之，盡取其邑為十縣，六卿各令其子為之大夫。獻子與趙簡子、<span class="style7">【索隱】趙鞅。</span>中行文子、<span class="style7">【索隱】荀寅。</span>范獻子<span class="style7">【索隱】范吉射。</span>並為晉卿。</p>
<p id="online_toc_7"><a class="gg-link" href="#online_toc_7"></a>其後十四歲而孔子相魯。後四歲，趙簡子以晉陽之亂也，而與韓、魏共攻范、中行氏。魏獻子生魏侈。<span class="style7">【索隱】侈，他本亦作「哆」，蓋「哆」字誤，而代數錯也。按系本「獻子生簡子取，取生襄子多」，而左傳云「魏曼多」是也。則侈是襄子，中閒少簡子一代。</span>魏侈與趙鞅共攻范、中行氏。</p>
<p id="online_toc_8"><a class="gg-link" href="#online_toc_8"></a>魏侈之孫曰魏桓子，<span class="style7">【索隱】系本云：「襄子生桓子駒。」</span>與韓康子、<span class="style7">【索隱】名虔。</span>趙襄子<span class="style7">【索隱】名無恤。</span>共伐滅知伯，<span class="style7">【索隱】智伯，智瑤也，本姓荀，亦曰荀瑤。【正義】知音智。括地志云：「故智城在蒲州虞鄉縣西北四十里。古今地名云解縣有智城，蓋謂此也。」</span>分其地。</p>
<p id="online_toc_9"><a class="gg-link" href="#online_toc_9"></a>桓子之孫曰文侯都。<span class="style7">【集解】徐廣曰：「世本曰斯也。」【索隱】系本云「桓子生文侯斯」，其傳云「孺子𤷍是魏駒之子」，與此系代亦不同也。</span>魏文侯元年，秦靈公之元年也。與韓武子、<span class="style7">【索隱】系本「武子名啟章，康子子」</span>趙桓子、周威王同時。</p>
<p id="online_toc_10"><a class="gg-link" href="#online_toc_10"></a>六年，城少梁。十三年，使子擊圍繁龐，出其民。十六年，伐秦，築臨晉元里。</p>
<p id="online_toc_11"><a class="gg-link" href="#online_toc_11"></a>十七年，伐中山，使子擊守之，趙倉唐傅之。子擊逢文侯之師田子方於朝歌，引車避，下謁。田子方不為禮。子擊因問曰：「富貴者驕人乎？且貧賤者驕人乎？」子方曰：「亦貧賤者驕人耳。夫諸侯而驕人則失其國，大夫而驕人則失其家。貧賤者，行不合，言不用，則去之楚、越，若脫躧然，奈何其同之哉！」子擊不懌而去。西攻秦，至鄭而還，築雒陰、合陽。<span class="style7">【正義】雒，漆沮水也，城在水南。郃陽，郃水之北。括地志云：「郃陽故城在同州河西縣南三里。雒陰在同州西也。」</span></p>
<p id="online_toc_12"><a class="gg-link" href="#online_toc_12"></a>二十二年，魏、趙、韓列為諸侯。</p>
<p id="online_toc_13"><a class="gg-link" href="#online_toc_13"></a>二十四年，秦伐我，至陽狐。<span class="style7">【正義】括地志云：「陽狐郭在魏州元城縣東北三十里也。」</span></p>
<p id="online_toc_14"><a class="gg-link" href="#online_toc_14"></a>二十五年，子擊生子罃。<span class="style7">【索隱】乙耕反。擊，武侯也。罃，惠王也。</span></p>
<p id="online_toc_15"><a class="gg-link" href="#online_toc_15"></a>文侯受子夏經藝，客段干木，過其閭，未嘗不軾也。<span class="style7">【正義】過，光卧反。文侯軾干木閭也。皇甫謐高士傳云：「木，晉人也，守道不仕。魏文侯欲見，造其門，干木踰牆避之。文侯以客禮待之，出過其閭而軾。其僕曰：『君何軾？』曰：『段干木賢者也，不趣勢利，懷君子之道，隱處窮巷，聲馳千里，吾安得勿軾！干木先乎德，寡人先乎勢；干木富乎義，寡人富乎財。勢不若德貴，財不若義高。』又請為相，不肯。後卑己固請見，與語，文侯立倦不敢息。」淮南子云：「段干木，晉之大駔，而為文侯師。」呂氏春秋云：「魏文侯見段干木，立倦而不敢息。及見翟璜，踞於堂而與之言。翟璜不悅。文侯曰：『段干木，官之則不肯，祿之則不受。今汝欲官則相至，欲祿則上卿至，旣受吾賞，又責吾禮，無乃難乎？』」</span>秦嘗欲伐魏，或曰：「魏君賢人是禮，國人稱仁，上下和合，未可圖也。」文侯由此得譽於諸侯。</p>
<p id="online_toc_16"><a class="gg-link" href="#online_toc_16"></a>任西門豹守鄴，而河內<span class="style7">【索隱】按：大河在鄴東，故名鄴為河內。【正義】古帝王之都多在河東、河北，故呼河北為河內，河南為河外。又云河從龍門南至華陰，東至衞州，折東北入海，曲繞冀州，故言河內云也。</span>稱治。</p>
<p id="online_toc_17"><a class="gg-link" href="#online_toc_17"></a>魏文侯謂李克曰：「先生嘗教寡人曰『家貧則思良妻，國亂則思良相』。今所置非成則璜，<span class="style7">【集解】徐廣曰：「文侯弟名成。」</span>二子何如？」李克對曰：「臣聞之，卑不謀尊，踈不謀戚。臣在闕門之外，不敢當命。」文侯曰：「先生臨事勿讓。」李克曰：「君不察故也。居視其所親，富視其所與，達視其所舉，窮視其所不為，貧視其所不取，五者足以定之矣，何待克哉！」文侯曰：「先生就舍，寡人之相定矣。」李克趨而出，過翟璜之家。翟璜曰：「今者聞君召先生而卜相，果誰為之？」李克曰：「魏成子為相矣。」翟璜忿然作色曰：「以耳目之所覩記，臣何負於魏成子？西河之守，臣之所進也。君內以鄴為憂，臣進西門豹。君謀欲伐中山，臣進樂羊。中山已拔，無使守之，臣進先生。君之子無傅，臣進屈侯鮒。臣何以負於魏成子！」李克曰：「且子之言克於子之君者，豈將比周以求大官哉？君問而置相『非成則璜，二子何如』？克對曰：『君不察故也。居視其所親，富視其所與，達視其所舉，窮視其所不為，貧視其所不取，五者足以定之矣，何待克哉！』是以知魏成子之為相也。且子安得與魏成子比乎？魏成子以食祿千鍾，什九在外，什一在內，是以東得卜子夏、田子方、段干木。此三人者，君皆師之。子之所進五人者，君皆臣之。子惡得與魏成子比也？」翟璜逡廵再拜曰：「璜，鄙人也，失對，願卒為弟子。」</p>
<p id="online_toc_18"><a class="gg-link" href="#online_toc_18"></a>二十六年，虢山崩，壅河。<span class="style7">【集解】徐廣曰在陝。駰案：地理志曰弘農陝縣故虢國。北虢在大陽，東虢在滎陽。【正義】括地志云：「虢山在陝州陝縣西二里，臨黃河。今臨河有岡阜，似是穨山之餘也。」</span></p>
<p id="online_toc_19"><a class="gg-link" href="#online_toc_19"></a>三十二年，伐鄭。城酸棗。敗秦于注。<span class="style7">【集解】司馬彪曰：「河南梁縣有注城也。」【正義】括地志云：「注城在汝州梁縣西十五里。注，或作『鑄』也。」</span>三十五年，齊伐取我襄陵。<span class="style7">【集解】徐廣曰：「今在南平陽縣也。」</span>三十六年，秦侵我陰晉。<span class="style7">【集解】徐廣曰：「今之華陰。」【索隱】按：年表作「齊侵陰晉」。秦本紀云「惠王六年，魏納陰晉，更名曰寧秦」。徐氏云「今之華陰也」。</span></p>
<p id="online_toc_20"><a class="gg-link" href="#online_toc_20"></a>三十八年，伐秦，敗我武下，得其將識。<span class="style7">【索隱】識，將名也。武下，魏地。【正義】括地志云：「故武城一名武平城，在華州鄭縣東十三里。」</span>是歲，文侯卒，<span class="style7">【索隱】三十八年卒。紀年云五十年卒。</span>子擊立，是為武侯。</p>
<p id="online_toc_21"><a class="gg-link" href="#online_toc_21"></a>魏武侯元年，趙敬侯初立，<span class="style7">【索隱】按：紀年魏武侯之元年當趙烈侯之十四年，不同也。又系本敬侯名章。</span>公子朔為亂，不勝，奔魏，與魏襲邯鄲，魏敗而去。</p>
<p id="online_toc_22"><a class="gg-link" href="#online_toc_22"></a>二年，城安邑、王垣。<span class="style7">【集解】徐廣曰：「垣縣有王屋山也。」【索隱】按：紀年十四年城洛陽及安邑、王垣。徐廣云「垣縣有王屋山，故曰王垣」。【正義】括地志云：「故城漢垣縣，本魏王垣也，在絳州垣縣西北二十里也。」</span></p>
<p id="online_toc_23"><a class="gg-link" href="#online_toc_23"></a>七年，伐齊，至桑丘。<span class="style7">【正義】年表云「齊伐燕，取桑丘」，故魏救燕伐齊，至桑丘也。括地志云：「桑丘故城俗名敬城，在易州遂城縣界也。」</span>九年，翟敗我于澮。<span class="style7">【索隱】古外反。于澮，於澮水之側。【正義】括地志云：「澮高山又云澮山，在絳州翼城縣東北二十五里，澮水出此山也。」</span>使吳起伐齊，至靈丘。<span class="style7">【正義】靈丘，蔚州縣也。時屬齊，故三晉伐之也。</span>齊威王初立。<span class="style7">【索隱】按紀年，齊幽公之十八年而威王立。</span></p>
<p id="online_toc_24"><a class="gg-link" href="#online_toc_24"></a>十一年，與韓、趙三分晉地，滅其後。</p>
<p id="online_toc_25"><a class="gg-link" href="#online_toc_25"></a>十三年，秦獻公縣櫟陽。十五年，敗趙北藺。<span class="style7">【正義】在石州，趙之西北。屬趙，故云趙北藺也。</span></p>
<p id="online_toc_26"><a class="gg-link" href="#online_toc_26"></a>十六年，伐楚，取魯陽。<span class="style7">【正義】今汝州魯山縣也。</span>武侯卒，<span class="style7">【索隱】按紀年，武侯二十六年卒。</span>子罃立，是為惠王。</p>
<p id="online_toc_27"><a class="gg-link" href="#online_toc_27"></a>惠王元年，初，武侯卒也，子罃與公中緩<span class="style7">【正義】中音仲。</span>争為太子。公孫頎<span class="style7">【索隱】音祈。</span>自宋入趙，自趙入韓，謂韓懿侯<span class="style7">【索隱】哀侯之子。</span>曰：「魏罃與公中緩争為太子，<span class="style7">【索隱】按：紀年「武侯元年封公子緩。趙侯種、韓懿侯伐我，取蔡，而惠王伐趙，圍濁陽。七年，公子緩如邯鄲以作難」，是說此事矣。</span>君亦聞之乎？今魏罃得王錯，<span class="style7">【集解】徐廣曰：「汲冢紀年惠王二年，魏大夫王錯出奔韓也。」</span>挾上黨，固半國也。因而除之，<span class="style7">【集解】徐廣曰：「除，一作『倍』。」【正義】按：除，除魏罃及王錯也。</span>破魏必矣，不可失也。」懿侯說，乃與趙成侯<span class="style7">【索隱】系本云：「成侯名種。」</span>合軍并兵以伐魏，戰于濁澤，<span class="style7">【集解】徐廣曰：「長社有濁澤。」</span>魏氏大敗，魏君圍。趙謂韓曰：「除魏君，立公中緩，割地而退，我且利。」韓曰：「不可。殺魏君，人必曰暴；割地而退，人必曰貪。不如兩分之。魏分為兩，不彊於宋、衞，則我終無魏之患矣。」趙不聽。韓不說，以其少卒夜去。惠王之所以身不死，國不分者，二家謀不和也。若從一家之謀，則魏必分矣。故曰「君終無適子，其國可破也」。<span class="style7">【索隱】此蓋古人之言及俗說，故云「故曰」。</span></p>
<p id="online_toc_28"><a class="gg-link" href="#online_toc_28"></a>二年，魏敗韓于馬陵，敗趙于懷。三年，齊敗我觀。<span class="style7">【集解】徐廣曰：「齊世家云獻觀以和齊。年表曰伐魏取觀。今之衞縣也。」【索隱】田完系家云：「敗魏於濁津而圍惠王，惠王請獻觀以和解。」【正義】觀音館。魏州觀城縣，古之觀國。國語注：「觀國，夏啟子太康第五弟之所封也，夏衰，滅之矣。」</span>五年，與韓會宅陽。<span class="style7">【正義】括地志云：「宅陽故城一名北宅，在鄭州滎陽縣東南十七里也。」</span>城武堵。為秦所敗。<span class="style7">【集解】徐廣曰：「秦年表曰敗韓、魏洛陰。」</span>六年，伐取宋儀臺。<span class="style7">【集解】徐廣曰：「一作『義臺』。」【索隱】按：年表作「義臺」，然義臺見莊子，司馬彪亦曰臺名，郭象云義臺，靈臺。</span>九年，伐敗韓于澮。與秦戰少梁，虜我將公孫痤，<span class="style7">【集解】徐廣曰：「年表云虜我太子也。」</span>取龐。秦獻公卒，子孝公立。</p>
<p id="online_toc_29"><a class="gg-link" href="#online_toc_29"></a>十年，伐取趙皮牢。彗星見。十二年，星晝墜，有聲。</p>
<p id="online_toc_30"><a class="gg-link" href="#online_toc_30"></a>十四年，與趙會鄗。十五年，魯、衞、宋、鄭君來朝。<span class="style7">【索隱】按：紀年魯恭侯、宋桓侯、衞成侯、鄭釐侯來朝，皆在十四年，是也。鄭釐侯者，韓昭侯也。韓哀侯滅鄭而徙都之，改號曰鄭。</span>十六年，與秦孝公會杜平。侵宋黃池，宋復取之。</p>
<p id="online_toc_31"><a class="gg-link" href="#online_toc_31"></a>十七年，與秦戰元里，秦取我少梁。圍趙邯鄲。十八年，拔邯鄲。趙請救于齊，齊使田忌、孫臏救趙，敗魏桂陵。</p>
<p id="online_toc_32"><a class="gg-link" href="#online_toc_32"></a>十九年，諸侯圍我襄陵。築長城，塞固陽。<span class="style7">【正義】塞，先代反。括地志云：「棝陽縣，漢舊縣也，在銀州銀城縣界。」按：魏築長城，自鄭濵洛，北達銀州，至勝州固陽縣為塞也。固陽有連山，東至黃河，西南至夏、會等州。棝音固矣。</span></p>
<p id="online_toc_33"><a class="gg-link" href="#online_toc_33"></a>二十年，歸趙邯鄲，與盟漳水上。<span class="style7">【正義】邯鄲，洺州縣也。漳，水名。漳水源出洺州武安縣三門山也。</span>二十一年，與秦會彤。趙成侯卒。<span class="style7">【集解】徐廣曰：「年表云二十七年，丹封名會。丹，魏大臣也。」</span>二十八年，齊威王卒。中山君相魏。<span class="style7">【索隱】按：魏文侯滅中山，其弟守之，後尋復國，至是始令相魏。其中山後又為趙所滅。</span></p>
<p id="online_toc_34"><a class="gg-link" href="#online_toc_34"></a>三十年，魏伐趙，<span class="style7">【正義】孫臏傳云「魏與趙攻韓，韓告急齊」，此文誤耳。魏伐趙，趙請救齊，齊使孫臏救趙，敗魏桂陵，乃在十八年也。</span>趙告急齊。齊宣王用孫子計，救趙擊魏。魏遂大興師，使龐涓將，而令太子申為上將軍。過外黃，外黃徐子<span class="style7">【集解】劉向別錄曰：「徐子，外黃人也。」外黃時屬宋。【正義】括地志云：「故圉城有南北二城，在汴州雍丘縣界，本屬外黃，即太子申見徐子之地也。」</span>謂太子曰：「臣有百戰百勝之術。」太子曰：「可得聞乎？」客曰：「固願效之。」曰：「太子自將攻齊，大勝并莒，<span class="style7">【正義】莒，密州縣也，在齊東南。言從西破齊，并至莒地，則齊土盡矣。</span>則富不過有魏，貴不益為王。若戰不勝齊，則萬世無魏矣。此臣之百戰百勝之術也。」太子曰：「諾，請必從公之言而還矣。」客曰：「太子雖欲還，不得矣。彼勸太子戰攻，欲啜汁者衆。<span class="style7">【正義】啜，穿悅反。汁，之入反。冀功勳者衆也。</span>太子雖欲還，恐不得矣。」太子因欲還，其御曰：「將出而還，與北同。」太子果與齊人戰，敗於馬陵。<span class="style7">【集解】徐廣曰：「在元城。」【索隱】徐廣曰：「在元城。」按：紀年二十八年，與齊田朌戰于馬陵；上二年，魏敗韓馬陵；十八年，趙又敗魏桂陵。桂陵與馬陵異處。【正義】虞喜志林云：「馬陵在濮州鄄城縣東北六十里，有陵，澗谷深峻，可以置伏。」按：龐涓敗即此也。徐說馬陵在魏州元城縣東南一里，龐涓敗非此地也。田完世家云「宣王二年，魏伐趙，趙與韓親，共擊魏，趙不利，戰於南梁。韓氏請於齊，齊使田忌、田嬰將，孫子為師，救韓、趙，以擊魏，大破之馬陵」。按：南梁在汝州。又此傳云「太子為上將軍，過外黃」。又孫臏傳云「魏與趙攻韓，韓告急齊，齊使田忌將而往，直走大梁。魏將龐涓聞之，去韓而歸齊，軍已過而西矣」。按：孫子減竈退軍，三日行至馬陵，遂殺龐涓，虜魏太子申，大破魏軍，當如虞喜之說，從汴州外黃退至濮州東北六十里是也。然趙、韓共擊魏，戰困於南梁，韓急，請救於齊，齊師走大梁，敗魏馬陵，豈合更渡河北，至魏州元城哉？徐說定非也。</span>齊虜魏太子申，殺將軍涓，軍遂大破。</p>
<p id="online_toc_35"><a class="gg-link" href="#online_toc_35"></a>三十一年，秦、趙、齊共伐我，<span class="style7">【索隱】按：紀年「二十九年五月，齊田朌伐我東鄙。九月，秦衞鞅伐我西鄙。十月，邯鄲伐我北鄙。王攻衞鞅，我師敗績」是也。然言二十九年，不同。</span>秦將商君詐我將軍公子卬而襲奪其軍，破之。秦用商君，東地至河，而齊、趙數破我，安邑近秦，於是徙治大梁。<span class="style7">【集解】徐廣曰：「今浚儀。」駰案：汲冢紀年曰「梁惠成王九年四月甲寅，徙都大梁」也。【索隱】紀年以為惠王九年，蓋誤也。【正義】陳留風俗傳云「魏之都也，畢萬十葉徙大梁」。按：今汴州浚儀也。</span>以公子赫為太子。</p>
<p id="online_toc_36"><a class="gg-link" href="#online_toc_36"></a>三十三年，秦孝公卒，商君亡秦歸魏，魏怒，不入。三十五年，與齊宣王會平阿南。<span class="style7">【集解】地理志沛郡有平阿縣也。</span></p>
<p id="online_toc_37"><a class="gg-link" href="#online_toc_37"></a>惠王數敗於軍旅，卑禮厚幣以招賢者。鄒衍、淳于髡、孟軻皆至梁。梁惠王曰：「寡人不佞，兵三折於外，太子虜，上將死，國以空虛，以羞先君宗廟社稷，寡人甚醜之，叟不逺千里，<span class="style7">【集解】劉熙曰：「叟，長老之稱，依皓首之言。」</span>辱幸至弊邑之廷，將何以利吾國？」孟軻曰：「君不可以言利若是。夫君欲利則大夫欲利，大夫欲利則庶人欲利，上下争利，國則危矣。為人君，仁義而已矣，何以利為！」</p>
<p id="online_toc_38"><a class="gg-link" href="#online_toc_38"></a>三十六年，復與齊王會甄。是歲，惠王卒，<span class="style7">【索隱】按紀年，惠成王三十六年改元稱一年，未卒也。</span>子襄王立。<span class="style7">【索隱】系本襄王名嗣。</span></p>
<p id="online_toc_39"><a class="gg-link" href="#online_toc_39"></a>襄王元年，與諸侯會徐州，<span class="style7">【集解】徐廣曰：「今薛縣。」</span>相王也。追尊父惠王為王。<span class="style7">【集解】徐廣曰：「二年，伐趙。」</span></p>
<p id="online_toc_40"><a class="gg-link" href="#online_toc_40"></a>五年，秦敗我龍賈軍四萬五千于雕陰，<span class="style7">【集解】徐廣曰：「在上郡。」【正義】括地志云：「彫陰故縣在鄜州洛交縣北三十里，彫陰故城是也。」</span>圍我焦、曲沃。<span class="style7">【正義】括地志云：「故焦城在陝縣東北百步古虢城中東北隅，周同姓也。曲沃有城，在陝縣西南三十二里。按：今有曲沃店也。」</span>予秦河西之地。<span class="style7">【正義】自華州北至同州，並魏河北之地，盡入秦也。</span></p>
<p id="online_toc_41"><a class="gg-link" href="#online_toc_41"></a>六年，與秦會應。<span class="style7">【集解】徐廣曰：「潁川父城有應鄉也。」【正義】應，乙陵反。括地志云：「故應城，故應鄉也，在汝州魯山縣東三十里。」</span>秦取我汾陰、皮氏、焦。<span class="style7">【正義】括地志云：「汾陰故城在蒲州汾陰縣北九里。皮氏故城在絳州龍門縣西一百八十步也。」</span>魏伐楚，敗之陘山。<span class="style7">【集解】徐廣曰：「在密縣。」【正義】括地志云：「陘山在鄭州新鄭縣西南三十里。」</span>七年，魏盡入上郡于秦。<span class="style7">【正義】括地志云：「上郡故城在綏州上縣東南五十里，秦魏之上郡地也。」按：丹、鄜、延、綏等州，北至固陽，並上郡地。魏築長城界秦，自華州鄭縣已北，濵洛至慶州洛源縣白於山，即東北至勝州固陽縣，東至河西上郡之地，盡入於秦。</span>秦降我蒲陽。<span class="style7">【正義】在隰州，隰川縣蒲邑故城是也。</span>八年，秦歸我焦、曲沃。</p>
<p id="online_toc_42"><a class="gg-link" href="#online_toc_42"></a>十二年，楚敗我襄陵。諸侯執政與秦相張儀會齧桑。<span class="style7">【集解】徐廣曰：「在梁與彭城之閒。」</span>十三年，張儀相魏。魏有女子化為丈夫。秦取我曲沃、平周。<span class="style7">【正義】絳州桐鄉縣，晉曲沃邑。十三州志云：「古平周縣在汾州介休縣西五十里也。」</span></p>
<p id="online_toc_43"><a class="gg-link" href="#online_toc_43"></a>十六年，襄王卒，子哀王立。<span class="style7">【集解】荀勗曰：「和嶠云『紀年起自黃帝，終於魏之今王』。今王者，魏惠成王子。案太史公書惠成王但言惠王，惠王子曰襄王，襄王子曰哀王。惠王三十六年卒，襄王立十六年卒，并惠、襄為五十二年。今案古文，惠成王立三十六年，改元稱一年，改元後十七年卒。太史公書為誤分惠、成之世，以為二王之年數也。世本惠王生襄王而無哀王，然則今王者魏襄王也。」【索隱】按：系本襄王生昭王，無哀王，蓋脫一代耳。而紀年說惠成王三十六年，又稱後元一十七年卒。今此分惠王之歷以為二王之年，又有哀王，凡二十三年，紀事甚明，蓋無足疑。而孔衍敘魏語亦有哀王。蓋紀年之作失哀王之代，故分襄王之年為惠王後元，即以襄王之年包哀王之代耳。</span>張儀復歸秦。</p>
<p id="online_toc_44"><a class="gg-link" href="#online_toc_44"></a>哀王元年，五國共攻秦，<span class="style7">【正義】韓、魏、楚、趙、燕也。</span>不勝而去。</p>
<p id="online_toc_45"><a class="gg-link" href="#online_toc_45"></a>二年，齊敗我觀津。<span class="style7">【正義】括地志云：「觀津城在冀州棗陽縣東南二十五里。」本趙邑，今屬魏也。</span>五年，秦使樗里子<span class="style7">【索隱】秦昭王弟疾居樗里，因號焉。</span>伐取我曲沃，走犀首<span class="style7">【索隱】犀首，官名，即公孫衍。</span>岸門。<span class="style7">【集解】徐廣曰：「潁陰有岸亭。」【索隱】徐廣云「潁陰有岸門亭」，劉氏云「河東皮氏縣有岸頭亭」也。【正義】括地志云：「岸門在許州長社縣西北十八里，今名西武亭。」</span>六年，秦求立公子政<span class="style7">【索隱】魏公子也。</span>為太子。與秦會臨晉。七年，攻齊。<span class="style7">【集解】徐廣曰：「年表云擊齊，虜贅子於濮也。」</span>與秦伐燕。</p>
<p id="online_toc_46"><a class="gg-link" href="#online_toc_46"></a>八年，伐衞，拔列城二。<span class="style7">【索隱】紀年云：「八年，翟章伐衞。」</span>衞君患之。如耳<span class="style7">【正義】魏大夫姓名也。</span>見衞君曰：「請罷魏兵，免成陵君可乎？」衞君曰：「先生果能，孤請世世以衞事先生。」如耳見成陵君曰：「昔者魏伐趙，斷羊腸，拔閼與，<span class="style7">【集解】徐廣曰：「在上黨。」【正義】閼，於連反。與音預。羊腸阪道在太行山上，南口懷州，北口潞州。閼與故城在潞州及儀州。若斷羊腸，拔閼與，北連恆州，則趙國東西斷而為二也。</span>約斬趙，趙分而為二，所以不亡者，魏為從主也。今衞已迫亡，將西請事於秦。與其以秦醳衞，不如以魏醳衞，<span class="style7">【正義】醳音釋。</span>衞之德魏必終無窮。」成陵君曰：「諾。」如耳見魏王曰：「臣有謁於衞。衞故周室之別也，其稱小國，多寶器。今國迫於難而寶器不出者，其心以為攻衞醳衞不以王為主，故寶器雖出必不入於王也。臣竊料之，先言醳衞者必受衞者也。」如耳出，成陵君入，以其言見魏王。魏王聽其說，罷其兵，免成陵君，終身不見。</p>
<p id="online_toc_47"><a class="gg-link" href="#online_toc_47"></a>九年，與秦王會臨晉。張儀、魏章<span class="style7">【索隱】章為魏將，後又相秦。</span>皆歸于魏。魏相田需死，楚害張儀、犀首、薛公。<span class="style7">【索隱】田文也。</span>楚相昭魚<span class="style7">【索隱】昭奚恤也。</span>謂蘇代曰：「田需死，吾恐張儀、犀首、薛公有一人相魏者也。」代曰：「然相者欲誰而君便之？」昭魚曰：「吾欲太子之自相也。」代曰：「請為君北，必相之。」昭魚曰：「奈何？」對曰：「君其為梁王，代請說君。」昭魚曰：「奈何？」對曰：「代也從楚來，昭魚甚憂，曰：『田需死，吾恐張儀、犀首、薛公有一人相魏者也。』<span class="style7">【索隱】太子即襄王也。</span>代曰：『梁王，長主也，必不相張儀。張儀相，必右秦而左魏。犀首相，必右韓而左魏。薛公相，必右齊而左魏。梁王，長主也，必不便也。』王曰：『然則寡人孰相？』代曰：『莫若太子之自相。太子之自相，是三人者皆以太子為非常相也，皆將務以其國事魏，欲得丞相璽也。以魏之彊，而三萬乘之國輔之，魏必安矣。故曰莫若太子之自相也。』」遂北見梁王，以此告之。太子果相魏。</p>
<p id="online_toc_48"><a class="gg-link" href="#online_toc_48"></a>十年，張儀死。十一年，與秦武王會應。十二年，太子朝於秦。秦來伐我皮氏，未拔而解。十四年，秦來歸武王后。十六年，秦拔我蒲反、陽晉、封陵。<span class="style7">【索隱】紀年作「晉陽、封谷」。【正義】陽晉當作「晉陽」也，史文誤。括地志云：「晉陽故城今名晉城，在蒲州虞鄉縣西三十五里。」表云「魏哀王十六年秦拔我杜陽、晉陽」，即此城也。封陵亦蒲州。按陽晉故城在曹州，解在蘇秦傳也。</span>十七年，與秦會臨晉。秦予我蒲反。十八年，與秦伐楚。<span class="style7">【集解】徐廣曰：「二十年，與齊王會于韓。」</span>二十一年，與齊、韓共敗秦軍函谷。<span class="style7">【集解】徐廣曰：「河、渭絕一日。」</span></p>
<p id="online_toc_49"><a class="gg-link" href="#online_toc_49"></a>二十三年，秦復予我河外及封陵為和。哀王卒，<span class="style7">【索隱】按：汲冢紀年終於哀王二十年，昭王三年喪畢，始稱元年耳。</span>子昭王立。<span class="style7">【索隱】系本昭王名遫。</span></p>
<p id="online_toc_50"><a class="gg-link" href="#online_toc_50"></a>昭王元年，秦拔我襄城。二年，與秦戰，我不利。三年，佐韓攻秦，秦將白起敗我軍伊闕二十四萬。六年，予秦河東地方四百里。芒卯以詐重。<span class="style7">【索隱】謂卯以智詐見重於魏。</span>七年，秦拔我城大小六十一。八年，秦昭王為西帝，齊湣王為東帝，月餘，皆復稱王歸帝。九年，秦拔我新垣、曲陽之城。<span class="style7">【正義】年表及括地志云：「曲陽故城在懷州濟源縣西十里。」新垣近曲陽，未詳端的所之處也。</span></p>
<p id="online_toc_51"><a class="gg-link" href="#online_toc_51"></a>十年，齊滅宋，宋王死我溫。十二年，與秦、趙、韓、燕共伐齊，敗之濟西，湣王出亡。燕獨入臨菑。與秦王會西周。<span class="style7">【正義】即王城也，今河南郡城也。</span></p>
<p id="online_toc_52"><a class="gg-link" href="#online_toc_52"></a>十三年，秦拔我安城。<span class="style7">【正義】括地志云：「安城故城，豫州汝陵縣東南七十一里。」</span>兵到大梁，去。<span class="style7">【集解】徐廣曰：「十四年大水。」</span>十八年，秦拔郢，楚王徙陳。</p>
<p id="online_toc_53"><a class="gg-link" href="#online_toc_53"></a>十九年，昭王卒，子安釐王立。<span class="style7">【索隱】系本安僖王名圉。</span></p>
<p id="online_toc_54"><a class="gg-link" href="#online_toc_54"></a>安釐王元年，秦拔我兩城。二年，又拔我二城，軍大梁下，韓來救，予秦溫以和。三年，秦拔我四城，斬首四萬。四年，秦破我及韓、趙，殺十五萬人，走我將芒卯。魏將段干子請予秦南陽<span class="style7">【集解】徐廣曰：「在脩武。」</span>以和。蘇代謂魏王曰：「欲璽者段干子也，欲地者秦也。今王使欲地者制璽，使欲璽者制地，魏氏地不盡則不知已。且夫以地事秦，譬猶抱薪救火，薪不盡，火不滅。」王曰：「是則然也。雖然，事始已行，不可更矣。」對曰：「王獨不見夫博之所以貴梟者，便則食，不便則止矣。今王曰『事始已行，不可更』，是何王之用智不如用梟也？<span class="style7">【正義】博頭有刻為梟鳥形者，擲得梟者合食其子，若不便則為餘行也。</span>」</p>
<p id="online_toc_55"><a class="gg-link" href="#online_toc_55"></a>九年，秦拔我懷。十年，秦太子外質於魏死。十一年，秦拔我郪丘。<span class="style7">【集解】徐廣曰：「郪丘，一作『廩丘』，又作『邢丘』。郪丘今為宋公縣。」【索隱】郪，七絲反，又音妻。【正義】郪，七私反，又音妻。地理志云汝南郡新郪縣。應劭曰：「秦伐魏，取郪丘，漢興為新郪，章帝封殷後，更名宋也。」</span></p>
<p id="online_toc_56"><a class="gg-link" href="#online_toc_56"></a>秦昭王謂左右曰：「今時韓、魏與始孰彊？」對曰：「不如始彊。」王曰：「今時如耳、魏齊與孟嘗、芒卯孰賢？」對曰：「不如。」王曰：「以孟嘗、芒卯之賢，率彊韓、魏以攻秦，猶無奈寡人何也。今以無能之如耳、魏齊而率弱韓、魏以伐秦，其無奈寡人何亦明矣。」左右皆曰：「甚然。」中旗馮琴<span class="style7">【索隱】按：戰國策作「推琴」者，春秋後語作「伏琴」，而韓子作「推瑟」，說苑作「伏瑟」，文各不同。</span>而對曰：「王之料天下過矣。當晉六卿之時，知氏最彊，滅范、中行，又率韓、魏之兵以圍趙襄子於晉陽，決晉水以灌晉陽之城，<span class="style7">【正義】括地志云：「晉水源出并州晉陽縣西懸壅山。山海經云懸壅之山，晉水出焉，東南流注汾水。昔趙襄子保晉陽，智氏防山以水灌之，不沒者三版。其瀆乘高西注入晉陽城，以周灌溉，東南出城注於汾陽也。」</span>不湛者三版。知伯行水，魏桓子御，韓康子為參乘。知伯曰：『吾始不知水之可以亡人之國也，乃今知之。』汾水可以灌安邑，<span class="style7">【正義】安邑在絳州夏縣，本魏都。汾水東北歷安邑西南入河也。</span>絳水可以灌平陽。<span class="style7">【正義】平陽，晉州，本韓都也。括地志云：「絳水一名白水，今名弗泉，源出絳山。飛泉奮湧，揚波北注，縣流積壑二十許丈，望之極為奇觀矣。」按：引此灌平陽城也。</span>魏桓子肘韓康子，韓康子履魏桓子，肘足接於車上，而知氏地分，身死國亡，為天下笑。今秦兵雖彊，不能過知氏；韓、魏雖弱，尚賢其在晉陽之下也。此方其用肘足之時也，願王之勿易也！」<span class="style7">【索隱】易音以豉反。</span>於是秦王恐。</p>
<p id="online_toc_57"><a class="gg-link" href="#online_toc_57"></a>齊、楚相約而攻魏，魏使人求救於秦，冠盖相望也，而秦救不至。魏人有唐雎<span class="style7">【索隱】七餘反。</span>者，年九十餘矣，謂魏王曰：「老臣請西說秦王，令兵先臣出。」魏王再拜，遂約車而遣之。唐雎到，入見秦王。秦王曰：「丈人芒然乃逺至此，甚苦矣！夫魏之來求救數矣，寡人知魏之急已。」唐雎對曰：「大王已知魏之急而救不發者，臣竊以為用策之臣無任矣。夫魏，一萬乘之國也，然所以西面而事秦，稱東藩，受冠帶，祠春秋者，以秦之彊足以為與也。<span class="style7">【索隱】與謂許與為親而結和也。</span>今齊、楚之兵已合於魏郊矣，而秦救不發，亦將賴其未急也。使之大急，彼且割地而約從，王尚何救焉？必待其急而救之，是失一東藩之魏而彊二敵之齊、楚，則王何利焉？」於是秦昭王遽為發兵救魏。魏氏復定。</p>
<p id="online_toc_58"><a class="gg-link" href="#online_toc_58"></a>趙使人謂魏王曰：「為我殺范痤，吾請獻七十里之地。」魏王曰：「諾。」使吏捕之，圍而未殺。痤因上屋騎危，<span class="style7">【集解】危，棟上也。【索隱】上音奇。危，棟上也。禮云「中屋履危」。蓋昇屋以避兵。</span>謂使者曰：「與其以死痤市，不如以生痤市。有如痤死，趙不予王地，則王將奈何？故不若與先定割地，然後殺痤。」魏王曰：「善。」痤因上書信陵君曰：「痤，故魏之免相也，趙以地殺痤而魏王聽之，有如彊秦亦將襲趙之欲，則君且奈何？」信陵君言於王而出之。</p>
<p id="online_toc_59"><a class="gg-link" href="#online_toc_59"></a>魏王以秦救之故，欲親秦而伐韓，以求故地。無忌謂魏王曰：</p>
<p id="online_toc_60"><a class="gg-link" href="#online_toc_60"></a>　　秦與戎翟同俗，有虎狼之心，貪戾好利無信，不識禮義德行。苟有利焉，不顧親戚兄弟，若禽獸耳，此天下之所識也，非有所施厚積德也。故太后母也，而以憂死；穰侯舅也，功莫大焉，而竟逐之；兩弟無罪，而再奪之國。此於親戚若此，而況於仇讎之國乎？今王與秦共伐韓而益近秦患，臣甚惑之。而王不識則不明，羣臣莫以聞則不忠。</p>
<p id="online_toc_61"><a class="gg-link" href="#online_toc_61"></a>　　今韓氏以一女子奉一弱主，內有大亂，外交彊秦魏之兵，王以為不亡乎？韓亡，秦有鄭地，與大梁鄰，<span class="style7">【索隱】戰國策亦作「鄰」字，俗本或作鄴，非。</span>王以為安乎？王欲得故地，今負彊秦之親，王以為利乎？</p>
<p id="online_toc_62"><a class="gg-link" href="#online_toc_62"></a>　　秦非無事之國也，韓亡之後必將更事，更事必就易與利，就易與利必不伐楚與趙矣。是何也？夫越山踰河，絕韓上黨而攻彊趙，是復閼與之事，<span class="style7">【索隱】復音扶富反。謂前年秦韓相攻閼與，而趙奢破秦軍。</span>秦必不為也。若道河內，倍鄴、朝歌，絕漳滏水，與趙兵決於邯鄲之郊，是知伯之禍也，秦又不敢。伐楚，道涉山谷，<span class="style7">【索隱】道猶行也。涉谷是往楚之險路。從秦向楚有兩道，涉谷是西道，河內是東道。</span>行三千里。<span class="style7">【正義】劉伯莊云：「秦兵向楚有兩道，涉谷是西道，河外是東道。從襃斜入梁州，即東南至申州攻石城山，險阨之塞也。」</span>而攻冥阨之塞，<span class="style7">【集解】孫檢曰：「楚之險塞也。」徐廣曰：「或以為今江夏鄳縣。」【正義】冥音盲。括地志云：「石城山在申州鍾山縣東南二十一里。魏攻冥阨即此，山上有故石城。注水經云『或言在𨞚』，指此山也。呂氏春秋云『九塞』，此其一也。」</span>所行甚逺，所攻甚難，<span class="style7">【索隱】攻，亦作「致」，戰國策見作「致軍」，言致軍糧難也。</span>秦又不為也。若道河外，倍大梁，<span class="style7">【正義】從河外出函谷關，歷同州南至鄭州，東向陳州，則背大梁也。</span>右蔡左召陵，<span class="style7">【集解】徐廣曰：「一無『左』字。」【正義】上蔡縣在豫州北七十里，邵陵故城亦在豫州郾城縣東四十五里，並在陳州西。從汴州南行向陳州之西郊，則上蔡、邵陵正南面，向東皆身之右，定無「左」字也。</span>與楚兵決於陳郊，秦又不敢。故曰秦必不伐楚與趙矣，又不攻衞與齊矣。<span class="style7">【正義】衞、齊皆在韓、趙、魏之東，故秦不伐也。</span></p>
<p id="online_toc_63"><a class="gg-link" href="#online_toc_63"></a>　　夫韓亡之後，兵出之日，非魏無攻已。秦固有懷、茅、<span class="style7">【集解】徐廣曰：「在脩武軹縣，有茅亭。」【正義】茅，卯包反。懷州武陟縣西十一里故懷城，本周邑，後屬晉。左傳云周與鄭人蘇忿生十二邑，其一曰攢茅。括地志云「在懷州獲嘉縣東北二十五里」也。獲嘉，古脩武也。</span>邢丘，<span class="style7">【集解】徐廣曰：「在平臯。」【正義】括地志云：「平臯故城在懷州武德縣東南二十里，本邢丘邑也，以其在河之臯地也。」</span>城<span class="style7">【索隱】按：戰國策云邢丘、安城，此少「安」字耳。</span>垝津<span class="style7">【索隱】在河北。垝音九毀反。【正義】垝音詭。字誤，當作「延」。括地志云：「延津故俗字名臨津，故城在衞州清淇縣西南二十六里。杜預云『汲郡城南有延津』是也。」</span>以臨河內，河內共、汲<span class="style7">【集解】徐廣曰：「汲縣屬河內。」【索隱】汲，亦作「波」。波及汲皆縣名，俱屬河內。</span>必危；有鄭地，<span class="style7">【集解】徐廣曰：「成臯、滎陽亦屬鄭。」</span>得垣雍，<span class="style7">【集解】徐廣曰：「垣雍城在卷縣，卷縣屬魏也。卷縣又有長城，經陽武到密者也。」【正義】雍，於用反。括地志云：「故城在鄭州原武縣西北七里。」釋例：「地名卷縣，理或垣城也。」言韓亡之後，秦有鄭地，得垣雍城，從熒澤決溝歷雍灌大梁是也。</span>決熒澤水灌大梁，大梁必亡。王之使者出過而惡安陵氏於秦，<span class="style7">【集解】徐廣曰：「召陵有安陵鄉，征羌有安陵亭也。」【正義】括地志云：「衝陵縣西北十五里。李奇云六國時為安陵也。」言魏王使者出向秦云，共伐韓以成過失，而更惡安陵氏於秦，今伐之，重非也。</span>秦之欲誅之久矣。秦葉陽、昆陽與武陽鄰，<span class="style7">【正義】括地志云：「葉陽今許州葉縣也。昆陽故城在許州葉縣北二十五里。舞陽故城在葉縣東十里。」此時葉陽、昆陽屬秦，舞陽屬魏也。</span>聽使<span class="style7">【索隱】上平聲，下去聲。</span>者之惡之，隨安陵氏而亡之，<span class="style7">【正義】隨猶聽也。無忌說言使者惡安陵氏，亦聽秦亡安陵氏。然繞舞陽之北以東臨許，許必危矣。秦有許地，魏國可無害。</span>繞舞陽之北，以東臨許，南國必危，<span class="style7">【正義】南國，今許州許昌縣南西四十里許昌故城是也。此時屬韓，在魏之南，故言南國。括地志云：「周時為許國，武王伐紂所封。地理志云潁川許縣古許國，姜姓，四岳之後，文叔所封，二十四君，為楚所滅。」三卿背晉，其地屬韓。</span>國無害已？</p>
<p id="online_toc_64"><a class="gg-link" href="#online_toc_64"></a>　　夫憎韓不愛安陵氏可也，夫不患秦之不愛南國非也。異日者，秦在河西晉，國去梁千里，<span class="style7">【集解】徐廣曰：「魏國之界千里。又云河南梁縣有注城。」【正義】河西，同州也。晉國都絳州，魏都安邑，皆在河東，去大梁有千里也。</span>有河山以闌之，有周韓以間之。從林鄉軍<span class="style7">【集解】徐廣曰：「林鄉在宛縣。」【索隱】劉氏云「林，地名，蓋春秋時鄭地之棐林，在大梁之西北」。徐廣云在宛陵也。【正義】括地志云：「宛陵故城在鄭州新鄭縣東北三十八里，本鄭舊縣也。」按劉徐二說，是其地也。</span>以至于今，秦七攻魏，五入囿中，<span class="style7">【集解】徐廣曰：「一作『城』也。」【索隱】囿即圃田。圃田，鄭藪，屬魏。徐廣云一作「城」。而戰國策作「國中」。【正義】括地志云：「圃田澤在鄭州管城縣東三里。周禮云豫州藪曰圃田也。」</span>邊城盡拔，文臺墮，<span class="style7">【索隱】文臺，臺名。列士傳曰「隱陵君施酒文臺」也。【正義】墮，許規反。括地志云：「文臺在曹州冤句縣西北六十五里也。」</span>垂都焚，<span class="style7">【集解】徐廣曰：「一云『魏山都焚』。句陽有垂亭。」【索隱】垂，地名。有廟曰都。並魏邑名。</span>林木伐，麋鹿盡，而國繼以圍。又長驅梁北，東至陶衞之郊，<span class="style7">【正義】陶，曹州定陶也。衞即宋州楚丘縣，衞文公都之，秦兵歷取其郊也。</span>北至平監。<span class="style7">【集解】徐廣曰：「平縣屬河南。平，或作『乎』字。史記齊闞止作『監』字。闞在東平須昌縣。」</span>所亡於秦者，山南山北，<span class="style7">【正義】山，華山也。華山之東南，七國時鄧州屬韓，汝州屬魏。華山之北，同、華、銀、綏並魏地也。</span>河外河內，<span class="style7">【正義】河外謂華州以東至虢、陝，河內謂蒲州以東至懷、衞也。</span>大縣數十，<span class="style7">【集解】徐廣曰：「一作『百』。」</span>名都數百。<span class="style7">【集解】徐廣曰：「一作『十』。」</span>秦乃在河西晉，去梁千里，而禍若是矣，又況於使秦無韓，有鄭地，無河山而闌之，無周韓而間之，去大梁百里，禍必由此矣。</p>
<p id="online_toc_65"><a class="gg-link" href="#online_toc_65"></a>　　異日者，從之不成也，<span class="style7">【索隱】從音足松反。</span>楚、魏疑而韓不可得也。今韓受兵三年，秦橈之以講，<span class="style7">【索隱】橈音尼孝反。謂韓被秦之兵，橈擾已經三年，云欲講說與韓和。</span>識亡不聽，<span class="style7">【索隱】識猶知也。故戰國策云「韓知亡猶不聽」也。</span>投質於趙，請為天下鴈行頓刃，楚、趙必集兵，皆識秦之欲無窮也，非盡亡天下之國而臣海內，必不休矣。是故臣願以從事王，<span class="style7">【索隱】從音足松反。從事，言合從事王也。戰國策亦然。</span>王速受楚趙之約，趙挾韓之質<span class="style7">【索隱】言韓以質子入趙，則趙挾韓質而親韓也。</span>以存韓，而求故地，韓必效之。<span class="style7">【索隱】效猶致也，謂致故地於趙也。【正義】無忌令魏王速受楚、趙之從。趙、楚挾持韓之質以存韓，而魏以求地，韓必效之，勝於與秦伐韓又與秦鄰之禍殃也。</span>此士民不勞而故地得，其功多於與秦共伐韓，而又與彊秦鄰之禍也。</p>
<p id="online_toc_66"><a class="gg-link" href="#online_toc_66"></a>　　夫存韓安魏而利天下，此亦王之天時已。通韓上黨於共、寗，<span class="style7">【集解】徐廣曰：「朝歌有甯鄉。」【正義】共，衞州共城縣。甯，懷州脩武縣，本殷之甯邑。韓詩外傳云「武王伐紂，勒兵於甯，故曰脩武」。今魏開通共甯之道，使韓上黨得直路而行也。</span>使道安成，<span class="style7">【正義】括地志云：「故安城在鄭州原武縣東南二十里。」時屬魏也。</span>出入賦之，是魏重質韓以其上黨也。今有其賦，足以富國。韓必德魏愛魏重魏畏魏，韓必不敢反魏，是韓則魏之縣也。魏得韓以為縣，衞、大梁、河外必安矣。今不存韓，二周、安陵必危，楚、趙大破，衞、齊甚畏，天下西鄉而馳秦入朝而為臣不久矣。</p>
<p id="online_toc_67"><a class="gg-link" href="#online_toc_67"></a>二十年，秦圍邯鄲，信陵君無忌矯奪將軍晉鄙兵以救趙，<span class="style7">【正義】括地志云：「魏德故城一名晉鄙城，在衞縣西北五十里，即公子無忌矯奪晉鄙兵，故名魏德城也。」</span>趙得全。無忌因留趙。二十六年，秦昭王卒。</p>
<p id="online_toc_68"><a class="gg-link" href="#online_toc_68"></a>三十年，無忌歸魏，率五國兵攻秦，敗之河外，走蒙驁。魏太子增質於秦，秦怒，欲囚魏太子增。或為增謂秦王<span class="style7">【索隱】按：戰國策作「蘇秦為公子增謂秦王」。</span>曰：「公孫喜<span class="style7">【索隱】戰國策作「公孫衍」。</span>固謂魏相曰『請以魏疾擊秦，秦王怒，必囚增。魏王又怒，擊秦，秦必傷』。今王囚增，是喜之計中也。故不若貴增而合魏，以疑之於齊、韓。」秦乃止增。</p>
<p id="online_toc_69"><a class="gg-link" href="#online_toc_69"></a>三十一年，秦王政初立。</p>
<p id="online_toc_70"><a class="gg-link" href="#online_toc_70"></a>三十四年，安釐王卒，太子增立，是為景湣王。<span class="style7">【索隱】系本云：「安釐王生景湣王午。」</span>信陵君無忌卒。</p>
<p id="online_toc_71"><a class="gg-link" href="#online_toc_71"></a>景湣王元年，秦拔我二十城，以為秦東郡。二年，秦拔我朝歌。衞徙野王。<span class="style7">【集解】徐廣曰：「衞從濮陽徙野王。」</span>三年，秦拔我汲。五年，秦拔我垣、蒲陽、衍。<span class="style7">【集解】徐廣曰：「十二年獻城秦。」【正義】括地志云：「故垣地本魏王垣也，在絳州垣縣西北二十里。蒲邑故城在隰州隰川縣南四十五里。」在蒲水之北，故曰蒲陽。衍，地名，在鄭州。</span>十五年，景湣王卒，子王假立。</p>
<p id="online_toc_72"><a class="gg-link" href="#online_toc_72"></a>王假元年，燕太子丹使荊軻刺秦王，秦王覺之。<span class="style7">【集解】徐廣曰：「二年，新鄭反。」</span></p>
<p id="online_toc_73"><a class="gg-link" href="#online_toc_73"></a>三年，秦灌大梁，虜王假，<span class="style7">【集解】列女傳曰：「秦殺假。」</span>遂滅魏以為郡縣。</p>
<p id="online_toc_74"><a class="gg-link" href="#online_toc_74"></a>太史公曰：吾適故大梁之墟，墟中人曰：「秦之破梁，引河溝而灌大梁，三月城壞，王請降，遂滅魏。」說者皆曰魏以不用信陵君故，國削弱至於亡，余以為不然。天方令秦平海內，其業未成，魏雖得阿衡之佐，曷益乎？<span class="style7">【索隱】按：譙周曰「以予所聞，所謂天之亡者，有賢而不用也，如用之，何有亡哉？使紂用三仁，周不能王，況秦虎狼乎？」</span></p>
<p class="style8" id="online_toc_75"><a class="gg-link" href="#online_toc_75"></a>索隱述贊曰：畢公之苗，因國為姓。大名始賞，盈數自正。胤裔繁昌，世載忠正。楊干就戮，智氏奔命。文始建侯，武實彊盛。大梁東徙，長安北偵。卯旣無功，卬亦外聘。王假削弱，虜於秦政。</p>

</div>
</div>
</div>
</div>
</body></html>