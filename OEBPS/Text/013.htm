<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷十三‧三代世表第一</title>
<style type="text/css">
.tdT1 {
  width: 12%;
}
.tdT2 {
  width: 8%;
}
</style><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷十三・三代世表第一</h1>
<hr/>
<p class="style7" id="online_toc_0"><a class="gg-link" href="#online_toc_0"></a>【索隱】應劭云：「表者，錄其事而見之。」案：禮有表記，而鄭玄云「表，明也」。謂事微而不著，須表明也，故言表也。【正義】言代者，以五帝久古，傳記少見，夏殷以來，乃有尚書略有年月，比於五帝事迹易明，故舉三代為首表。表者，明也。明言事儀。 </p>
<p id="online_toc_1"><a class="gg-link" href="#online_toc_1"></a>太史公曰：五帝、三代之記，<span class="style7">【索隱】案此表依帝繫及系本。其實敘五帝、三代，而篇唯名三代系表者，以三代代系長遠，宜以名篇；且三代皆出自五帝，故敘三代要從五帝而起也。</span>尚矣。<span class="style7">【索隱】劉氏云：「尚猶久古也。『尚矣』之文元出大戴禮，彼文云『黃帝尚矣』。」</span>自殷以前諸侯不可得而譜，<span class="style7">【正義】譜，布也。列其事也。</span>周以來乃頗可著。孔子因史文次春秋，紀元年，正時日月，蓋其詳哉。至於序尚書則略，無年月；或頗有，然多闕，不可錄。故疑則傳疑，蓋其慎也。 </p>
<p id="online_toc_2"><a class="gg-link" href="#online_toc_2"></a>余讀諜記，<span class="style7">【索隱】諜音牒。牒者，紀系謚之書也。下云「稽諸曆諜」，謂歷代之譜。</span>黃帝以來皆有年數。稽其歷譜諜終始五德之傳，<span class="style7">【索隱】音轉。謂帝王更王，以金木水火土之五德傳次相承，終而復始，故云終始五德之傳也。</span>古文咸不同，乖異。夫子之弗論次其年月，豈虛哉！於是以五帝繫諜、尚書<span class="style7">【索隱】案：大戴禮有五帝德及帝繫篇，蓋太史公取此二篇之諜及尚書，集而紀黃帝以來為系表也。</span>集世紀黃帝以來訖共和為世表。</p>
<table class="style10">
<tbody><tr class="style4">
<td>帝王世國號</td>
<td class="tdT1">顓頊屬</td>
<td class="tdT1">俈屬</td>
<td class="tdT1">堯屬</td>
<td class="tdT1">舜屬</td>
<td class="tdT1">夏屬</td>
<td class="tdT1">殷屬</td>
<td class="tdT1">周屬</td>
</tr>
<tr>
<td>黃帝號有熊。</td>
<td>黃帝生昌意。</td>
<td>黃帝生玄囂。<span class="style7">【索隱】案：宋衷曰：「太史公書玄囂青陽是為少昊，繼黃帝立者。蓋少昊金德王，非五運之次，故敘五帝不數之耳。」</span></td>
<td>黃帝生玄囂。</td>
<td>黃帝生昌意。</td>
<td>黃帝生昌意。</td>
<td>黃帝生玄囂。</td>
<td>黃帝生玄囂。</td>
</tr>
<tr>
<td>帝顓頊，<span class="style7">【集解】黃帝孫。起黃帝，至顓頊三世，號高陽。</span></td>
<td>昌意生顓頊。為高陽氏。</td>
<td>玄囂生蟜極。</td>
<td>玄囂生蟜極。</td>
<td>昌意生顓頊。顓頊生窮蟬。 <span class="style7">【索隱】系本作「窮係」。宋衷云「一云窮係，謚也。」</span></td>
<td>昌意生顓頊。</td>
<td>玄囂生蟜極。蟜極生高辛。</td>
<td>玄囂生蟜極。蟜極生高辛。</td>
</tr>
<tr>
<td>帝俈，<span class="style7">【集解】黃帝曾孫。起黃帝，至帝俈四世。號高辛。</span></td>
<td>　</td>
<td>蟜極生高辛，高辛生帝俈。 <span class="style7">【索隱】黃帝玄孫。</span></td>
<td>蟜極生高辛。高辛生放勛。</td>
<td>窮蟬生敬康。敬康生句望。</td>
<td>　</td>
<td>高辛生卨。</td>
<td>高辛生后稷，為周祖。</td>
</tr>
<tr>
<td>帝堯。<span class="style7">【集解】起黃帝，至俈子五世。號唐堯。</span></td>
<td>　</td>
<td>　</td>
<td>放勛為堯。</td>
<td>句望生蟜牛。蟜牛生瞽叟。</td>
<td>　</td>
<td>卨為殷祖。</td>
<td>后稷生不窋。</td>
</tr>
<tr>
<td>帝舜，黃帝玄孫之玄孫，號虞。</td>
<td>　</td>
<td>　</td>
<td>　</td>
<td>瞽叟生重華，是為帝舜。</td>
<td>顓頊生鯀。鯀生文命。 <span class="style7">【索隱】：漢書顓頊五代而生鯀，此及帝系皆云顓頊生鯀，是古文闕其代系也。</span></td>
<td>卨生昭明。</td>
<td>不窋生鞠。</td>
</tr>
<tr>
<td>帝禹，<span class="style7">【集解】黃帝耳孫，號夏。</span></td>
<td>　</td>
<td>　</td>
<td>　</td>
<td>　</td>
<td>文命是為禹。</td>
<td>昭明生相土。</td>
<td>鞠生公劉。</td>
</tr>
<tr>
<td>帝啟，<span class="style7">【集解】伐有扈，作甘誓。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>相土生昌若。</td>
<td>公劉生慶節。</td>
</tr>
<tr>
<td>帝太康</td>
<td>　</td>
<td>　</td>
<td>　</td>
<td>　</td>
<td>　</td>
<td>昌若生曹圉。曹圉生冥。</td>
<td>慶節生皇僕。皇僕生差弗。</td>
</tr>
<tr>
<td>帝仲康，<span class="style7">【集解】太康弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>冥生振。</td>
<td>差弗生毀渝。毀渝生公非。</td>
</tr>
<tr>
<td>帝相</td>
<td>　</td>
<td>　</td>
<td>　</td>
<td>　</td>
<td>　</td>
<td>振生微。微生報丁。</td>
<td>公非生高圉。高圉生亞圉。</td>
</tr>
<tr>
<td>帝少康</td>
<td>　</td>
<td>　</td>
<td>　</td>
<td>　</td>
<td>　</td>
<td>報丁生報乙。報乙生報丙。</td>
<td>亞圉生公祖類。</td>
</tr>
<tr>
<td>帝予 <span class="style7">【索隱】直呂反，亦作「宁」。【正義】相為過澆所滅，后緡歸有仍，生少康。其子予復禹績。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>報丙生主壬。主壬生主癸。</td>
<td>公祖類生太王亶父。</td>
</tr>
<tr>
<td>帝槐 <span class="style7">【索隱】音回，一意懷。系本作「芬」。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>主癸生天乙，是為殷湯。<span class="style7">【集解】從湯至黃帝十七世。</span></td>
<td>亶父生季歷。季歷生文王昌。益易卦。</td>
</tr>
<tr>
<td>帝芒 <span class="style7">【索隱】音亡，一作「荒。」</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>文王昌生武王發。</td>
</tr>
<tr>
<td>帝泄 <span class="style7">【索隱】音薛。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝不降</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝扃 <span class="style7">【索隱】古熒反。不降弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝廑<span class="style7"> 【索隱】其靳反，又音勤。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝孔甲，<span class="style7">【集解】不降子。好鬼神，淫亂不好德，二龍去。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝皐<span class="style7">【索隱】宋衷云：「墓在崤南陵。」</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝發<span class="style7">【索隱】帝皐子也，系本云：「帝皐生發及履癸。履癸一名桀。」</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝履癸，<span class="style7">【集解】是為桀。</span>從禹至桀十七世。從黃帝至桀二十世。</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>殷湯代夏氏。<span class="style7">【集解】殷湯從黃帝至湯十七世。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝外丙，<span class="style7">【集解】湯太子。太丁蚤卒，故立次弟外丙。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝仲壬，<span class="style7">【集解】外丙弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝太甲，<span class="style7">【集解】故太子太丁子。淫，伊尹放之桐宮。三年，悔過自責，伊尹乃迎之復位。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝沃丁。<span class="style7">【集解】伊尹卒。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝太庚，<span class="style7">【集解】沃丁弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝小甲，<span class="style7">【集解】太庚弟。 殷道衰，諸侯或不至。【索隱】殷本紀及系本皆云小甲，太庚子。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝雍己，<span class="style7">【集解】小甲弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝太戊，<span class="style7">【集解】雍己弟。以桑穀生稱中宗。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝中丁<span class="style7">【集解】俗本作仲丁</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝外壬，<span class="style7">【集解】中丁弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝河亶甲，<span class="style7">【集解】外壬弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝祖乙</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝祖辛</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝沃甲，<span class="style7">【集解】祖辛弟。【索隱】系本作開甲。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝祖丁，<span class="style7">【集解】祖辛子。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝南庚，<span class="style7">【集解】沃甲子。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝陽甲，<span class="style7">【集解】祖丁子。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝盤庚，<span class="style7">【集解】陽甲弟。徙河南。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝小辛，<span class="style7">【集解】盤庚弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝小乙，<span class="style7">【集解】小辛弟。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝武丁。<span class="style7">【集解】雉升鼎耳雊。得傅說。稱高宗。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝祖庚</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝甲，<span class="style7">【集解】祖庚弟。淫。徐廣曰：「一云『淫德，殷衰』。」</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝廩辛<span class="style7">【索隱】或作「馮辛。」系本作「祖辛」，誤也。案：上祖乙已生祖辛，故知非也。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝庚丁，<span class="style7">【集解】廩辛弟。殷徙河北。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝武乙。<span class="style7">【集解】慢神震死。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝太丁</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝乙。<span class="style7">【集解】殷益衰。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>帝辛，<span class="style7">【集解】是為紂。弒。</span>從湯至紂二十九世。從黃帝至紂四十六世。</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
<tr>
<td>周武王伐殷。<span class="style7">【集解】從黃帝至武王十九世。</span></td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
</tbody></table>
<p id="online_toc_3"><a class="gg-link" href="#online_toc_3"></a>　</p>
<table class="style10">
<tbody><tr>
<td>　</td>
<td class="tdT2">魯</td>
<td class="tdT2">齊</td>
<td class="tdT2">晉</td>
<td class="tdT2">秦</td>
<td class="tdT2">楚</td>
<td class="tdT2">宋</td>
<td class="tdT2">衞</td>
<td class="tdT2">陳</td>
<td class="tdT2">蔡</td>
<td class="tdT2">曹</td>
<td class="tdT2">燕</td>
</tr>
<tr>
<td>成王誦<span class="style7">【索隱】本或作「庸」，非。</span></td>
<td>周公旦，武王弟。初封。</td>
<td>太公尚，文王、武王師。初封。</td>
<td>唐叔虞，武王子。初封。</td>
<td>惡來，助紂。父飛廉，有力。初封。</td>
<td>熊繹。繹父鬻熊，事文王。初封。</td>
<td>微子啟，紂庶兄。初封。</td>
<td>康叔，武王弟。初封。</td>
<td>胡公滿，舜之後。初封。</td>
<td>叔度，武王弟。初封。</td>
<td>叔振鐸，武王弟。初封。</td>
<td>召公奭，周同姓。初封。</td>
</tr>
<tr>
<td>康王釗<span class="style7">【集解】刑錯四十餘年。【索隱】克堯反，又音昭。</span></td>
<td>魯公伯禽</td>
<td>丁公呂伋</td>
<td>晉侯燮</td>
<td>女防</td>
<td>熊乂</td>
<td>微仲，啟弟。</td>
<td>康伯<span class="style7">【索隱】康叔子，王孫牟父也。</span></td>
<td>申公</td>
<td>蔡仲</td>
<td>　</td>
<td>九世至惠侯。</td>
</tr>
<tr>
<td>昭王瑕<span class="style7">【集解】南廵不返。不赴，諱之。【索隱】音遐。宋衷云「昭王南伐楚，辛由靡為左，涉漢中流而隕，由靡承王遂卒不復。 周乃侯其後于西翟也。」</span></td>
<td>考公</td>
<td>乙公</td>
<td>武侯</td>
<td>旁臯</td>
<td>熊黮<span class="style7">【索隱】吐感反，又徒感反，又杜減反。鄒氏又作點音。</span></td>
<td>宋公</td>
<td>孝伯</td>
<td>相公</td>
<td>蔡伯</td>
<td>太伯</td>
<td>　</td>
</tr>
<tr>
<td>穆王滿。<span class="style7">【集解】作甫刑。荒服不至。</span></td>
<td>煬公，考公弟。</td>
<td>癸公</td>
<td>成侯</td>
<td>大几</td>
<td>熊勝</td>
<td>丁公</td>
<td>嗣伯</td>
<td>孝公</td>
<td>宮侯</td>
<td>仲君</td>
<td>　</td>
</tr>
<tr>
<td>恭王伊扈</td>
<td>幽公</td>
<td>哀公</td>
<td>厲侯</td>
<td>大駱</td>
<td>熊煬</td>
<td>湣公，丁公弟。</td>
<td>疌伯<span class="style7">【索隱】音捷。</span></td>
<td>慎公</td>
<td>厲侯</td>
<td>宮伯</td>
<td>　</td>
</tr>
<tr>
<td>懿王堅。<span class="style7">【集解】周道衰，詩人作刺。</span></td>
<td>魏公<span class="style7">【索隱】系本作為「微公」，名弗其。</span></td>
<td>胡公</td>
<td>靖侯</td>
<td>非子</td>
<td>熊渠</td>
<td>煬公，湣公弟。</td>
<td>靖伯</td>
<td>幽公</td>
<td>武侯</td>
<td>孝伯</td>
<td>　</td>
</tr>
<tr>
<td>孝王方，<span class="style7">【集解】懿王弟。</span></td>
<td>厲公</td>
<td>獻公<span class="style7">【集解】弒胡公。</span></td>
<td>　</td>
<td>秦侯</td>
<td>熊無康</td>
<td>厲公</td>
<td>貞伯</td>
<td>釐公</td>
<td>　</td>
<td>夷伯</td>
<td>　</td>
</tr>
<tr>
<td>夷王燮，<span class="style7">【集解】懿王子。</span></td>
<td>獻公，<span class="style7">【集解】厲公弟。</span></td>
<td>武公</td>
<td>　</td>
<td>公伯</td>
<td>熊鷙紅</td>
<td>釐公</td>
<td>頃侯</td>
<td>　</td>
<td>　</td>
<td>　</td>
<td>　</td>
</tr>
<tr>
<td>厲王胡。<span class="style7">【集解】以惡聞過亂，出奔，遂死于彘。</span></td>
<td>真公</td>
<td>　</td>
<td>　</td>
<td>秦仲</td>
<td>熊延，紅弟。</td>
<td>　</td>
<td>釐侯</td>
<td>　</td>
<td>　</td>
<td>　</td>
<td>　</td>
</tr>
<tr>
<td>共和，<span class="style7">【集解】二伯行政。【索隱】周召二公共相王室，故曰共和。皇甫謐云「共伯和干王位，」 以共國，伯爵，和其名也。干王位，言篡也。與史遷之說不同蓋異說耳。</span></td>
<td>武公，真公弟。</td>
<td>　</td>
<td>　</td>
<td>　</td>
<td>熊勇</td>
<td>　</td>
<td>　</td>
<td>　</td>
<td>　</td>
<td>　</td>
<td>　</td>
</tr>
</tbody></table>
<p id="online_toc_4"><a class="gg-link" href="#online_toc_4"></a>　　張夫子問褚先生曰：<span class="style7">【索隱】褚先生名少孫，元成閒為博士。張夫子，未詳也。</span>「詩言契、后稷皆無父而生。今案諸傳記咸言有父，父皆黃帝子也，<span class="style7">【索隱】案上契及后稷皆帝嚳子，此云「黃帝子」者，謂是黃帝之子孫耳。案：嚳是黃帝曾孫，而契、弃是玄孫，故云也。</span>得無與詩謬乎？」 </p>
<p id="online_toc_5"><a class="gg-link" href="#online_toc_5"></a>　　褚先生曰：「不然。詩言契生於卵，后稷人迹者，欲見其有天命精誠之意耳。鬼神不能自成，須人而生，奈何無父而生乎！一言有父，一言無父，信以傳信，疑以傳疑，故兩言之。堯知契、稷皆賢人，天之所生，故封之契七十里，後十餘世至湯，王天下。堯知后稷子孫之後王也，故益封之百里，其後世且千歲，至文王而有天下。詩傳曰：『湯之先為契，無父而生。契母與姊妹浴於玄丘水，有燕銜卵墮之，契母得，故含之，誤吞之，即生契。<span class="style7">【索隱】有娀氏女曰簡狄，浴於玄丘水，出詩緯。殷本紀云玄鳥翔水遺卵，娀簡狄取而吞之也。</span>契生而賢，堯立為司徒，姓之曰子氏。子者茲；茲，益大也。詩人美而頌之曰「殷社<span class="style7">【集解】詩云「土」。</span>芒芒，天命玄鳥，降而生商」。商者質，殷號也。文王之先為后稷，后稷亦無父而生。后稷母為姜嫄，<span class="style7">【索隱】有郃氏之女也。韋昭云「姜，姓；嫄，字也」。</span>出見大人蹟而履踐之，知於身，則生后稷。姜嫄以為無父，賤而弃之道中，牛羊避不踐也。抱之山中，<span class="style7">【集解】抱，普茅反。【索隱】抱，普交反，又如字。</span>山者養之。又捐之大澤，鳥覆席食之。姜嫄怪之，於是知其天子，乃取長之。堯知其賢才，立以為大農，姓之曰姬氏。姬者，本也。詩人美而頌之曰「厥初生民」，深修益成，而道后稷之始也。』孔子曰：『昔者堯命契為子氏，為有湯也。命后稷為姬氏，為有文王也。大王命季歷，明天瑞也。太伯之吳，遂生源也。』<span class="style7">【索隱】言太伯之讓季歷居吳不反者，欲使傳文王、武王撥亂反正，成周道，遂天下生生之源本也。</span>天命難言，非聖人莫能見。舜、禹、契、后稷皆黃帝子孫也。黃帝策天命而治天下，德澤深後世，故其子孫皆復立為天子，是天之報有德也。人不知，以為氾從布衣匹夫起耳。夫布衣匹夫安能無故而起王天下乎？其有天命。」</p>
<p id="online_toc_6"><a class="gg-link" href="#online_toc_6"></a>　　「然黃帝後世何王天下之久遠邪？」</p>
<p id="online_toc_7"><a class="gg-link" href="#online_toc_7"></a>　　曰：「傳云天下之君王為萬夫之黔首請贖民之命者帝，有福萬世。黃帝是也。五政明則脩禮義，因天時舉兵征伐而利者王，有福千世。蜀王，黃帝後世也，<span class="style7">【索隱】案系本蜀無姓，相承云黃帝後。且黃帝二十五子，分封賜姓，或於蠻夷，蓋當然也。蜀王本紀云朱提有男子杜宇從天而下，自稱望帝，亦蜀王也。則杜姓出唐杜氏，蓋陸終氏之胤，亦黃帝之後也。【正義】譜記普云蜀之先肇於人皇之際。黃帝與子昌意娶蜀山氏女，生帝俈，立，封其支庶於蜀，歷虞夏商。周衰，先稱王者蠶叢，國破，子孫居姚、巂等處。</span>至今在漢西南五千里，常來朝降，輸獻於漢，非以其先之有德澤流後世邪？行道德豈可以忽乎哉！人君王者舉而觀之。漢大將軍霍子孟名光者，亦黃帝後世也。<span class="style7">【索隱】案系本云霍國，真姓後。周武王封其弟叔處於霍。是姬姓亦黃帝後。</span>此可為博聞遠見者言，固難為淺聞者說也。何以言之？古諸侯以國為姓。霍者，國名也。武王封弟叔處於霍，後世晉獻公滅霍公，後世為庶民，往來居平陽。平陽在河東，河東晉地，分為魏國。以詩言之，亦可為周世。周起后稷，后稷無父而生。以三代世傳言之，后稷有父名高辛；高辛，黃帝曾孫。黃帝終始傳曰：<span class="style7">【集解】蓋謂五行讖緯之說，若今之童謠言。</span>『漢興百有餘年，有人不短不長，出自燕之鄉，<span class="style7">【正義】一作「白彘」。案：霍光，平陽人。平陽今晉州霍邑，本秦時霍伯國，漢為彘縣，後漢改彘曰永安，隋又改為霍邑。徧檢記傳，無「白燕」之名，疑「白彘」是鄉之名。</span>持天下之政，時有嬰兒主，<span class="style7">【索隱】謂昭帝也。</span>郤行車。』<span class="style7">【索隱】言霍光持政擅權，逼帝令如卻行車，使不前也。</span>霍將軍者，本居平陽自燕。臣為郎時，與方士考功<span class="style7">【正義】謂年老為方士最功也。</span>會旗亭下，<span class="style7">【集解】西京賦曰：「族亭五里。」薛綜曰：「旗亭，市樓也。立旗於上，故取名焉。」</span>為臣言。豈不偉哉！」<span class="style7">【索隱】褚先生蓋腐儒也。設主客，引詩傳，云契、弃無父，及據帝系皆帝嚳之子，是也。而末引蜀王、霍光，竟欲證何事？而言之不經，蕪穢正史，輙云「豈不偉哉」，一何誣也！</span></p>
<p class="style8" id="online_toc_8"><a class="gg-link" href="#online_toc_8"></a>索隱述贊曰：高辛之胤，大啟禎祥。脩己吞薏，石紐興王。天命玄鳥，簡秋生商。姜嫄履跡，祚流岐昌。俱膺曆運，互有興亡。風餘周召，刑措成康。出彘之後，諸侯日彊。</p>

</div>
</div>
</div>
</div>
</body></html>