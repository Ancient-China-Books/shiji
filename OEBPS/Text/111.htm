<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷百一十一‧衛將軍驃騎列傳第五十一</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷百一十一・衞將軍驃騎列傳第五十一</h1>
<hr/>
<p id="p0"><a class="gg-link" href="#p0" onclick="return changeColor(this);"></a>大將軍衞青者，平陽人也。<span class="style7">〔正義〕漢書云「其父鄭季，河東平陽人，以縣吏給事平陽侯之家」也。</span>其父鄭季，爲吏，給事平陽侯家，與侯妾衞媼通，<span class="style7">〔索隱〕衞，姓也。媼，婦人老少通稱。漢書曰與主家僮衞媼通。案：旣云家僮，故非老。或者媼是老稱，後追稱媼耳。又外戚傳云「薄姬父與魏王宗女魏媼通」，則亦魏是媼姓。而小顏云「衞者，舉其夫姓也」。然案此云「侯妾衞媼」，似更無別夫也。下云「同母兄衞長子及姊子夫皆冒衞姓」，又似有夫。其所冒之姓爲父與母，皆未明也。</span>生青。青同母兄衞長子，而姊衞子夫自平陽公主家得幸天子，<span class="style7">〔集解〕徐廣曰：「曹參曾孫平陽夷侯，時尚武帝姊平陽公主，生子襄。」〔索隱〕案如淳云「本陽信長公主，爲平陽侯所尚，故稱平陽公主」。按徐廣云「夷侯，曹參曾孫，名襄」。又按系家及功臣表「時」或作「疇」，漢書作「壽」，並文字殘缺，故不同也。</span>故冒姓爲衞氏。字仲卿。長子更字長君。長君母號爲衞媼。媼長女衞孺，<span class="style7">〔索隱〕漢書云「君孺」。</span>次女少兒，次女即子夫。後子夫男弟步、廣<span class="style7">〔集解〕徐廣曰：「步，一作『少』。」</span>皆冒衞氏。</p>
<p id="p1"><a class="gg-link" href="#p1" onclick="return changeColor(this);"></a>青爲侯家人，少時歸其父，其父使牧羊。先母之子<span class="style7">〔集解〕服虔曰：「先母，適妻也。青之適母。」〔索隱〕漢書作「民母」。顧氏云「鄭季本妻編於民戶之閒，故曰民母」。今本亦或作「民母」也。</span>皆奴畜之，不以爲兄弟數。<span class="style7">〔索隱〕音去聲。</span>青嘗從入至甘泉居室，<span class="style7">〔正義〕按居室，署名，武帝改曰保宮。灌夫繫居室是也。</span>有一鉗徒<span class="style7">〔集解〕張晏曰：「甘泉中徒所居也。」</span>相青曰：「貴人也，官至封侯。」青笑曰：「人奴之生，得毋笞罵即足矣，安得封侯事乎！」</p>
<p id="p2"><a class="gg-link" href="#p2" onclick="return changeColor(this);"></a>青壯，爲侯家騎，從平陽主。建元二年春，青姊子夫得入宮幸上。皇后，堂邑大長公主女也，<span class="style7">〔集解〕徐廣曰：「堂邑安侯陳嬰之孫夷侯午，尚景帝姊長公主，子季須。元鼎元年，季須坐姦自殺。」〔正義〕文穎云：「陳皇后，武帝姑女也。」</span>無子，妬。大長公主聞衞子夫幸，有身，妬之，乃使人捕青。青時給事建章，<span class="style7">〔索隱〕案晉灼云「建章，上林中宮名也」。</span>未知名。大長公主執囚青，欲殺之。其友騎郎公孫敖與壯士篡取之，<span class="style7">〔索隱〕篡猶劫也，奪也。</span>以故得不死。上聞，乃召青爲建章監，侍中，及同母昆弟貴，賞賜數日間累千金。孺爲太僕公孫賀妻。少兒故與陳掌通，<span class="style7">〔集解〕徐廣曰：「陳平曾孫，名掌也。」</span>上召貴掌。公孫敖由此益貴。子夫爲夫人。青爲太中大夫。</p>
<p id="p3"><a class="gg-link" href="#p3" onclick="return changeColor(this);"></a>元光五年，青爲車騎將軍，擊匈奴，出上谷；太僕公孫賀爲輕車將軍，出雲中；太中大夫公孫敖爲騎將軍，出代郡；衞尉李廣爲驍騎將軍，出鴈門：軍各萬騎。青至籠城，斬首虜數百。騎將軍敖亡七千騎；衞尉李廣爲虜所得，得脫歸：皆當斬，贖爲庶人。賀亦無功。</p>
<p id="p4"><a class="gg-link" href="#p4" onclick="return changeColor(this);"></a>元朔元年春，衞夫人有男，<span class="style7">〔索隱〕即衞太子據也。</span>立爲皇后。其秋，青爲車騎將軍，出鴈門，三萬騎擊匈奴，斬首虜數千人。明年，匈奴入殺遼西太守，虜略漁陽二千餘人，敗韓將軍軍。漢令將軍李息擊之，出代；令車騎將軍青出雲中以西至高闕。<span class="style7">〔索隱〕高闕山名也。小顏云「一曰塞名，在朔方之北」。</span>遂略河南地，至于隴西，捕首虜數千，畜數十萬，走白羊、樓煩王。遂以河南地爲朔方郡。<span class="style7">〔正義〕今夏州也。</span>以三千八百戶封青爲長平侯。青校尉蘇建有功，以千一百戶封建爲平陵侯。使建築朔方城。<span class="style7">〔正義〕括地志云：「夏州朔方縣北什賁故城是。」按：蘇建築，什賁之號蓋出蕃語也。</span>青校尉張次公有功，封爲岸頭侯。<span class="style7">〔索隱〕案晉灼云「河東皮氏縣之亭名也」。〔正義〕服虔云：「鄉名也。」</span>天子曰：「匈奴逆天理，亂人倫，暴長虐老，以盜竊爲務，行詐諸蠻夷，造謀藉兵，數爲邊害，<span class="style7">〔集解〕張晏曰：「從蠻夷借兵鈔邊也。」</span>故興師遣將，以征厥罪。詩不云乎，『薄伐玁狁，至于太原』，<span class="style7">〔索隱〕此小雅六月詩，美宣王北伐也。薄伐者，言逐出之也。</span>『出車彭彭，城彼朔方』。<span class="style7">〔索隱〕小雅出車之詩也。</span>今車騎將軍青度西河<span class="style7">〔正義〕即雲中郡之西河，今勝州東河也。</span>至高闕，獲首虜二千三百級，車輜畜產畢收爲鹵，已封爲列侯，遂西定河南地，按榆谿舊塞，<span class="style7">〔集解〕如淳曰：「案，行也。榆谿，舊塞名。」或曰按，尋也。〔索隱〕案水經云「上郡之北有諸次水，東經榆林塞爲榆谿」，是榆谷舊塞也。</span>絕梓領，梁北河，<span class="style7">〔集解〕如淳曰：「絕，度也。爲北河作橋梁。」〔正義〕括地志云：「梁北河在靈州界也。」</span>討蒲泥，破符離，<span class="style7">〔集解〕晉灼曰：「二王號。」〔索隱〕崔浩云：「漠北塞名。」</span>斬輕銳之卒，捕服聽者三千七十一級，<span class="style7">〔集解〕張晏曰：「伏於隱處，聽軍虛實。」</span>執訊獲醜，<span class="style7">〔正義〕訊，問也。醜，衆。言執其生口問之，知虜處，獲得衆類也。</span>驅馬牛羊百有餘萬，全甲兵而還，益封青三千戶。」其明年，匈奴入殺代郡太守友，<span class="style7">〔集解〕徐廣曰：「友者，太守名也。姓共也。」</span>入略鴈門千餘人。其明年，匈奴大入代、定襄、上郡，殺略漢數千人。</p>
<p id="p5"><a class="gg-link" href="#p5" onclick="return changeColor(this);"></a>其明年，元朔之五年春，漢令車騎將軍青將三萬騎，出高闕；衞尉蘇建爲游擊將軍，左內史李沮<span class="style7">〔集解〕文穎曰：「音俎。」</span>爲彊弩將軍，太僕公孫賀爲騎將軍，代相李蔡爲輕車將軍，皆領屬車騎將軍，俱出朔方；大行李息、岸頭侯張次公爲將軍，出右北平：咸擊匈奴。匈奴右賢王當衞青等兵，以爲漢兵不能至此，飲醉。漢兵夜至，圍右賢王，右賢王驚，夜逃，獨與其愛妾一人壯騎數百馳，潰圍北去。漢輕騎校尉郭成等逐數百里，不及，得右賢裨王十餘人，<span class="style7">〔索隱〕賈逵云：「裨，益也。」小顏云：「裨王，小王也，若裨將然。音頻移反。」</span>衆男女萬五千餘人，畜數千百萬，於是引兵而還。至塞，天子使使者持大將軍印，即軍中拜車騎將軍青爲大將軍，諸將皆以兵屬大將軍，大將軍立號而歸。<span class="style7">〔索隱〕案謂立大將軍之號令而歸。</span>天子曰：「大將軍青躬率戎士，師大捷，獲匈奴王十有餘人，益封青六千戶。」而封青子伉爲宜春侯，<span class="style7">〔正義〕伉音口浪反。</span>青子不疑爲陰安侯，青子登爲發干侯。青固謝曰：「臣幸得待罪行間，賴陛下神靈，軍大捷，皆諸校尉力戰之功也。陛下幸已益封臣青。臣青子在繦褓中，<span class="style7">〔正義〕襁長尺二寸，闊八寸，以約小兒於背。褓，小兒被也。</span>未有勤勞，上幸列地封爲三侯，非臣待罪行間所以勸士力戰之意也。伉等三人何敢受封！」天子曰：「我非忘諸校尉功也，今固且圖之。」乃詔御史曰：「護軍都尉公孫敖三從大將軍擊匈奴，常護軍，傅校獲王，<span class="style7">〔索隱〕顧祕監云：「傅，領也。五百人謂之校。」小顏云：「傅音附。言敖總護諸軍，每附部校，以致克捷而獲王也。」</span>以千五百戶封敖爲合騎侯。<span class="style7">〔索隱〕案非邑地，而以戰功爲號。謂以軍合驃騎，故云「合騎」，若「冠軍」、「從驃」然也。</span>都尉韓說從大將軍出窳渾，<span class="style7">〔集解〕徐廣曰：「窳渾在朔方，音庾。」〔索隱〕服虔云「窳渾塞名」。漢書作「寘渾」，寘音田也。</span>至匈奴右賢王庭，爲麾下搏戰獲王，<span class="style7">〔索隱〕搏音博。搏，擊也。小顏同。今史、漢本多作「傳」，傳猶轉也。</span>以千三百戶封說爲龍頟侯。騎將軍公孫賀從大將軍獲王，以千三百戶封賀爲南窌侯。<span class="style7">〔集解〕徐廣曰：「窌宜作『奅』，音匹孝反。」〔索隱〕韋昭云縣名。或作「窖」，音干校反。字林云「大」下「卯」與「穴」下「卯」並音匹孝反。</span>輕車將軍李蔡再從大將軍獲王，以千六百戶封蔡爲樂安侯。校尉李朔，校尉趙不虞，校尉公孫戎奴，各三從大將軍獲王，以千三百戶封朔爲涉軹侯，以千三百戶封不虞爲隨成侯，以千三百戶封戎奴爲從平侯。將軍李沮、李息及校尉豆如意有功，賜爵關內侯，食邑各三百戶。」其秋，匈奴入代，殺都尉朱英。</p>
<p id="p6"><a class="gg-link" href="#p6" onclick="return changeColor(this);"></a>其明年春，大將軍青出定襄，合騎侯敖爲中將軍，太僕賀爲左將軍，翕侯趙信爲前將軍，衞尉蘇建爲右將軍，郎中令李廣爲後將軍，右內史李沮爲彊弩將軍，咸屬大將軍，斬首數千級而還。月餘，悉復出定襄擊匈奴，斬首虜萬餘人。右將軍建、前將軍信并軍三千餘騎，獨逢單于兵，與戰一日餘，漢兵且盡。前將軍故胡人，降爲翕侯，見急，匈奴誘之，遂將其餘騎可八百，犇降單于。右將軍蘇建盡亡其軍，獨以身得亡去，自歸大將軍。大將軍問其罪正閎、<span class="style7">〔集解〕張晏曰：「正，軍正也。閎，名也。」</span>長史安、<span class="style7">〔正義〕律，都軍官長史一人也。</span>議郎周霸等：<span class="style7">〔集解〕徐廣曰：「儒生。」〔索隱〕案郊祀志議封禪有周霸，故知也。</span>「建當云何？」霸曰：「自大將軍出，未嘗斬裨將。今建弃軍，可斬以明將軍之威。」閎、安曰：「不然。兵法『小敵之堅，大敵之禽也』。今建以數千當單于數萬，力戰一日餘，士盡，不敢有二心，自歸。自歸而斬之，是示後無反意也。不當斬。」大將軍曰：「青幸得以肺腑待罪行間，不患無威，而霸說我以明威，甚失臣意。且使臣職雖當斬將，以臣之尊寵而不敢自擅專誅於境外，而具歸天子，天子自裁之，於是以見爲人臣不敢專權，不亦可乎？」軍吏皆曰「善」。遂囚建詣行在所。<span class="style7">〔集解〕蔡邕曰：「天子自謂所居曰『行在所』，言今雖在京師，行所至耳。廵狩天下，所奏事處皆爲宮。在長安則曰奏長安宮，在泰山，則曰奉高宮，唯當時所在。」</span>入塞罷兵。</p>
<p id="p7"><a class="gg-link" href="#p7" onclick="return changeColor(this);"></a>是歲也，大將軍姊子霍去病<span class="style7">〔集解〕徐廣曰：「姊即少兒也。」</span>年十八，幸，爲天子侍中。善騎射，再從大將軍，受詔與壯士，爲剽姚校尉，<span class="style7">〔索隱〕服虔音飄搖。大顏案荀悅漢紀作「票鷂」。票鷂，勁疾之貌也。票音頻妙反，鷂音弋召反。</span>與輕勇騎八百直弃大軍數百里赴利，斬捕首虜過當。<span class="style7">〔索隱〕案小顏云「計其所將之人數，則捕首虜爲多，過於所當也。一云漢軍亡失者少，而殺獲匈奴數多，故曰過當也」。</span>於是天子曰：「剽姚校尉去病斬首虜二千二十八級，及相國、當戶，斬單于大父行籍若侯產，<span class="style7">〔集解〕張晏曰：「籍若，胡侯。」〔索隱〕行音胡浪反。謂藉若侯是匈奴祖之行也。漢書云「藉若侯產，產即大父之名」。</span>生捕季父羅姑比，<span class="style7">〔索隱〕案顏氏云「羅姑比，單于季父名也」。小顏云「比，頻也」。案：下文旣云「再冠軍」，無容更言頻也。</span>再冠軍，以千六百戶封去病爲冠軍侯。上谷太守郝賢四從大將軍，捕斬首虜二千餘人，以千一百戶封賢爲衆利侯。」是歲，失兩將軍軍，亡翕侯，軍功不多，故大將軍不益封。右將軍建至，天子不誅，赦其罪，贖爲庶人。</p>
<p id="p8"><a class="gg-link" href="#p8" onclick="return changeColor(this);"></a>大將軍旣還，賜千金。是時王夫人方幸於上，寗乘說大將軍曰：「將軍所以功未甚多，身食萬戶，三子皆爲侯者，徒以皇后故也。今王夫人幸而宗族未富貴，願將軍奉所賜千金爲王夫人親壽。」大將軍乃以五百金爲壽。天子聞之，問大將軍，大將軍以實言，上乃拜寗乘爲東海都尉。</p>
<p id="p9"><a class="gg-link" href="#p9" onclick="return changeColor(this);"></a>張騫從大將軍，以嘗使大夏，<span class="style7">〔正義〕大夏國在大宛西。</span>留匈奴中久，導軍，知善水草處，軍得以無飢渴，因前使絕國功，封騫博望侯。</p>
<p id="p10"><a class="gg-link" href="#p10" onclick="return changeColor(this);"></a>冠軍侯去病旣侯三歲，元狩二年春，以冠軍侯去病爲驃騎將軍，<span class="style7">〔集解〕徐廣曰「驃，一亦作『剽』。」〔正義〕漢書云霍去病征匈奴有絕幕之勳，始置驃騎將軍，位在三司，品秩同大將軍。說文云：「驃，黃馬鬣白色。一曰白髦尾。」</span>將萬騎出隴西，有功。天子曰：「驃騎將軍率戎士踰烏盭，<span class="style7">〔集解〕漢書音義曰：「音戾，山名也。」</span>討遬濮，<span class="style7">〔索隱〕音速卜二音。崔浩云「匈奴部落名」。案：下有「遬濮王」，是國名也。</span>涉狐奴，<span class="style7">〔集解〕晉灼曰：「水名也。」</span>歷五王國，輜重人衆懾慴者弗取，<span class="style7">〔集解〕文穎曰：「恐懼也。」〔索隱〕案說文云「讋，失氣也」。劉氏云「懾式涉反，慴之涉反」。</span>冀獲單于子。<span class="style7">〔集解〕徐廣曰：「一作『與』。」</span>轉戰六日，過焉支山千有餘里，合短兵，殺折蘭王，斬盧胡王，<span class="style7">〔集解〕張晏曰：「折蘭，盧胡，國名也。殺者，殺之而已。斬者，獲其首。」〔正義〕顏師古云：「折蘭，匈奴中姓也。今鮮卑有是蘭姓者，即其種。」</span>誅全甲，<span class="style7">〔集解〕徐廣曰：「全，一作『金』。」〔正義〕全甲謂具足不失落也。</span>執渾邪王子及相國、都尉，首虜八千餘級，收休屠祭天金人，<span class="style7">〔集解〕如淳曰：「祭天爲主。」〔索隱〕案張晏云「佛徒祠金人也」。屠音儲。</span>益封去病二千戶。」</p>
<p id="p11"><a class="gg-link" href="#p11" onclick="return changeColor(this);"></a>其夏，驃騎將軍與合騎侯敖俱出北地，異道；博望侯張騫、郎中令李廣俱出右北平，異道：皆擊匈奴。郎中令將四千騎先至，博望侯將萬騎在後至。匈奴左賢王將數萬騎圍郎中令，郎中令與戰二日，死者過半，所殺亦過當。博望侯至，匈奴兵引去。博望侯坐行留，當斬，贖爲庶人。而驃騎將軍出北地，已遂深入，與合騎侯失道，不相得，驃騎將軍踰居延至祁連山，捕首虜甚多。天子曰：「驃騎將軍踰居延，<span class="style7">〔集解〕張晏曰：「水名也。」</span>遂過小月氏，<span class="style7">〔索隱〕韋昭云：「音支。」西域傳：「大月氏本居敦煌、祁連閒，餘衆保南山，遂號小月氏。」</span>攻祁連山，<span class="style7">〔索隱〕小顏云：「即天山也。匈奴謂天爲祁連。」案西河舊事謂白山即天山。祁連恐非即天山也。</span>得酋涂王，<span class="style7">〔集解〕張晏曰：「胡王也。」〔索隱〕酋音才由反。涂音徒。漢書云「揚武乎鱳得，得單于單桓、酋涂王」，此文省也。</span>以衆降者二千五百人，斬首虜三萬二百級，獲五王，五王母，單于閼氏、王子五十九人，相國、將軍、當戶、都尉六十三人，師大率減什三，<span class="style7">〔正義〕率音律也。〔索隱〕案漢書云「減什七」，不同也。小顏云「破匈奴之師，十減其七。一云漢兵亡失之數，下皆類此」。案：後說爲是也。</span>益封去病五千戶。賜校尉從至小月氏爵左庶長。鷹擊司馬破奴再從驃騎將軍斬遬濮王，<span class="style7">〔正義〕速卜二音。</span>捕稽沮王，<span class="style7">〔索隱〕沮音子余反。</span>千騎將得王、王母各一人，<span class="style7">〔索隱〕按漢書云「右千騎將王」，然則此千騎將漢之將，屬趙破奴，得匈奴五王及王母也。或云右千騎將即匈奴王之名。</span>王子以下四十一人，捕虜三千三百三十人，前行捕虜千四百人，以千五百戶封破奴爲從驃侯。<span class="style7">〔集解〕張晏曰：「從驃騎將軍有功，因以爲號。」</span>校尉句王高不識，<span class="style7">〔集解〕徐廣曰：「句音鉤。匈奴以爲號。」〔索隱〕案二人並匈奴人也。</span>從驃騎將軍捕呼于屠王<span class="style7">〔索隱〕案三字共爲王號。</span>王子以下十一人，捕虜千七百六十八人，以千一百戶封不識爲宜冠侯。<span class="style7">〔正義〕孔文祥云：「從冠軍將軍戰故。宜冠，從驃之類也。」</span>校尉僕多有功，封爲煇渠侯。」<span class="style7">〔索隱〕案漢百官表作「僕朋」，疑多是誤。煇音暉也。</span>合騎侯敖坐行留不與驃騎會，當斬，贖爲庶人。諸宿將所將士馬兵亦不如驃騎，驃騎所將常選，<span class="style7">〔索隱〕選音宣變反。謂驃騎常選擇取精兵。</span>然亦敢深入，常與壯騎先其大將軍，軍亦有天幸，未嘗困絕也。然而諸宿將常坐留落不遇。<span class="style7">〔索隱〕案謂遲留零落，不遇合也。</span>由此驃騎日以親貴，比大將軍。</p>
<p id="p12"><a class="gg-link" href="#p12" onclick="return changeColor(this);"></a>其秋，單于怒渾邪王居西方數爲漢所破，亡數萬人，以驃騎之兵也。單于怒，欲召誅渾邪王。渾邪王與休屠王等謀欲降漢，使人先遣使向邊境要遮漢人，<span class="style7">〔索隱〕案謂先於邊境要候漢人，言其欲降。</span>令報天子要邊。是時大行李息將城河上，得渾邪王使，即馳傳以聞。天子聞之，於是恐其以詐降而襲邊，乃令驃騎將軍將兵徃迎之。驃騎旣渡河，與渾邪王衆相望。渾邪王裨將見漢軍而多欲不降者，頗遁去。驃騎乃馳入與渾邪王相見，斬其欲亡者八千人，遂獨遣渾邪王乘傳先詣行在所，盡將其衆渡河，降者數萬，號稱十萬。旣至長安，天子所以賞賜者數十巨萬。封渾邪王萬戶，爲漯陰侯。<span class="style7">〔索隱〕漯音他合反。案地理志，縣名，在平原郡。</span>封其裨王呼毒尼<span class="style7">〔集解〕文穎曰：「胡王名。」</span>爲下摩侯，鷹庇爲煇渠侯，<span class="style7">〔集解〕徐廣曰：「一云『篇訾』。」〔索隱〕漢書鷹作「雁」。庇音必二反，又音疋履反。案：漢書功臣表云元狩二年以煇渠封僕朋，至三年又封鷹庇。其地俱屬魯陽，未詳所以。〔正義〕煇渠，表作「順梁」。</span>禽梨爲河綦侯，<span class="style7">〔集解〕徐廣曰：「禽，一作『鳥』。」〔索隱〕案表作「鳥梨」。</span>大當戶銅離<span class="style7">〔集解〕徐廣曰：「一作『稠離』也。」〔索隱〕徐注與漢書功臣表同。此文云「銅離」，文異也。</span>爲常樂侯。於是天子嘉驃騎之功曰：「驃騎將軍去病率師攻匈奴西域王渾邪，王及厥衆萌咸相犇，率以軍糧接食，并將控弦萬有餘人，誅獟駻，<span class="style7">〔集解〕晉灼曰：「獟音欺譙反。」〔索隱〕說文作「趬」，行遮貌。遮，一作「疾」。駻音胡旦反。</span>獲首虜八千餘級，降異國之主三十二人，戰士不離傷，十萬之衆咸懷集服，仍與之勞，爰及河塞，庶幾無患，<span class="style7">〔正義〕言匈奴右地渾邪王降，而塞外並河諸郡之民無憂患也。</span>幸旣永綏矣。以千七百戶益封驃騎將軍。」減隴西、北地、上郡戍卒之半，以寬天下之繇。</p>
<p id="p13"><a class="gg-link" href="#p13" onclick="return changeColor(this);"></a>居頃之，乃分徙降者邊五郡故塞外，<span class="style7">〔正義〕五郡謂隴西、北地、上郡、朔方、雲中，並是故塞外，又在北海西南。</span>而皆在河南，因其故俗，爲屬國。<span class="style7">〔正義〕以降來之民徙置五郡，各依本國之俗而屬於漢，故言「屬國」也。</span>其明年，匈奴入右北平、定襄，殺略漢千餘人。</p>
<p id="p14"><a class="gg-link" href="#p14" onclick="return changeColor(this);"></a>其明年，天子與諸將議曰：「翕侯趙信爲單于畫計，常以爲漢兵不能度幕輕留，<span class="style7">〔索隱〕案幕即沙漠，古字少耳。輕留者，謂匈奴以漢軍不能至，故輕易留而不去也。</span>今大發士卒，其勢必得所欲。」是歲元狩四年也。</p>
<p id="p15"><a class="gg-link" href="#p15" onclick="return changeColor(this);"></a>元狩四年春，上令大將軍青、驃騎將軍去病將各五萬騎，步兵轉者踵軍數十萬，<span class="style7">〔正義〕言轉運之士及步兵接後又數十萬人。</span>而敢力戰深入之士皆屬驃騎。驃騎始爲出定襄，當單于。捕虜言單于東，乃更令驃騎出代郡，令大將軍出定襄。郎中令爲前將軍，太僕爲左將軍，主爵趙食其爲右將軍，平陽侯襄爲後將軍，皆屬大將軍。兵即度幕，人馬凡五萬騎，與驃騎等咸擊匈奴單于。趙信爲單于謀曰：「漢兵旣度幕，人馬罷，匈奴可坐收虜耳。」乃悉遠北其輜重，皆以精兵待幕北。而適值大將軍軍出塞千餘里，見單于兵陳而待，於是大將軍令武剛車自環爲營，<span class="style7">〔集解〕孫吳兵法曰：「有巾有蓋，謂之武剛車也。」</span>而縱五千騎徃當匈奴。匈奴亦縱可萬騎。會日且入，大風起，沙礫擊面，兩軍不相見，漢益縱左右翼繞單于。單于視漢兵多，而士馬尚彊，戰而匈奴不利，薄莫，單于遂乘六臝，壯騎可數百，直冒漢圍西北馳去。時已昏，漢匈奴相紛挐，<span class="style7">〔正義〕三蒼解詁云：「紛挐，相牽也。」</span>殺傷大當。<span class="style7">〔索隱〕以言所殺傷大略相當。</span>漢軍左校捕虜言單于未昬而去，漢軍因發輕騎夜追之，大將軍軍因隨其後。匈奴兵亦散走。遲明，<span class="style7">〔正義〕遲音值。徐廣曰：「遲，一作『黎』。」〔索隱〕上音值，待也。待天欲明，謂平明也。諸本多作「黎明」。鄒氏云「黎，遲也」。然黎，黑也，候天將明猶黑也。</span>行二百餘里，不得單于，頗捕斬首虜萬餘級，遂至窴顏山趙信城，<span class="style7">〔集解〕徐廣曰：「窴音田。」</span>得匈奴積粟食軍。軍留一日而還，悉燒其城餘粟以歸。</p>
<p id="p16"><a class="gg-link" href="#p16" onclick="return changeColor(this);"></a>大將軍之與單于會也，而前將軍廣、右將軍食其軍別從東道，或失道，後擊單于。大將軍引還過幕南，乃得前將軍、右將軍。大將軍欲使使歸報，令長史簿責前將軍廣，廣自殺。右將軍至，下吏，贖爲庶人。大將軍軍入塞，凡斬捕首虜萬九千級。</p>
<p id="p17"><a class="gg-link" href="#p17" onclick="return changeColor(this);"></a>是時匈奴衆失單于十餘日，右谷蠡王聞之，<span class="style7">〔索隱〕谷音祿；蠡音黎，又音離。</span>自立爲單于。單于後得其衆，右王乃去單于之號。</p>
<p id="p18"><a class="gg-link" href="#p18" onclick="return changeColor(this);"></a>驃騎將軍亦將五萬騎，車重與大將軍軍等，而無裨將。悉以李敢等爲大校，當裨將，出代、右北平千餘里，直左方兵，所斬捕功已多大將軍。軍旣還，天子曰：「驃騎將軍去病率師，躬將所獲葷粥之士，<span class="style7">〔集解〕徐廣曰：「粥，一作『允』。」駰案：應劭曰「所降士有材力者」。</span>約輕齎，絕大幕，涉獲章渠，<span class="style7">〔集解〕徐廣曰：「獲，一作『護』。」〔索隱〕小顏云：「涉謂涉水也。章渠，單于之近臣，謂涉水而破獲之。」漢書云「涉獲單于章渠」也。</span>以誅比車耆，<span class="style7">〔集解〕晉灼曰：「王號也。」〔索隱〕比，必耳反。</span>轉擊左大將，<span class="style7">〔索隱〕案漢書名雙。</span>斬獲旗鼔，歷涉離侯。<span class="style7">〔索隱〕漢書作「度難侯」。小顏云「山名」。歷，度也。</span>濟弓閭，<span class="style7">〔集解〕晉灼曰：「水名也。」〔索隱〕弓，包愷音穹，亦如字讀。</span>獲屯頭王、<span class="style7">〔集解〕漢書音義曰：「胡王號也。」</span>韓王等三人，<span class="style7">〔集解〕徐廣曰：「王，一作『藉』。」〔索隱〕按李奇曰「皆匈奴王號」。</span>將軍、相國、當戶、都尉八十三人，封狼居胥山，禪於姑衍，<span class="style7">〔正義〕積土爲壇於山上，封以祭天也。祭地曰禪。</span>登臨翰海。<span class="style7">〔集解〕張晏曰：「登海邊山以望海也。」〔索隱〕按崔浩云「 北海名，羣鳥之所解羽，故云翰海」。廣異志云「在沙漠北」。</span>執鹵獲醜七萬有四百四十三級，師率減什三，取食於敵，逴行殊遠而糧不絕，<span class="style7">〔索隱〕逴與「卓」同。卓，遠也。</span>以五千八百戶益封驃騎將軍。」右北平太守路博德屬驃騎將軍，會與城，<span class="style7">〔正義〕與音余。</span>不失期，從至檮余山，<span class="style7">〔索隱〕檮余音桃徒。</span>斬首捕虜二千七百級，以千六百戶封博德爲符離侯。北地都尉邢山<span class="style7">〔集解〕徐廣曰：「一作『衞山』。」</span>從驃騎將軍獲王，以千二百戶封山爲義陽侯。故歸義因淳王復陸支、樓專王伊即靬皆從驃騎將軍有功，<span class="style7">〔索隱〕劉氏復音伏，小顏音芳福反。漢書專作「剸」，並音專。小顏音之兗反。靬音九言反。</span>以千三百戶封復陸支爲壯侯，以千八百戶封伊即靬爲衆利侯。從驃侯破奴、昌武侯安稽<span class="style7">〔集解〕徐廣曰：「姓趙，故匈奴王。」</span>從驃騎有功，益封各三百戶。校尉敢得旗鼓，<span class="style7">〔索隱〕敢，李廣子也。</span>爲關內侯，食邑二百戶。校尉自爲爵大庶長。<span class="style7">〔索隱〕案徐自爲也。</span>軍吏卒爲官，賞賜甚多。而大將軍不得益封，軍吏卒皆無封侯者。</p>
<p id="p19"><a class="gg-link" href="#p19" onclick="return changeColor(this);"></a>兩軍之出塞，塞閱官及私馬凡十四萬匹，而復入塞者不滿三萬匹。乃益置大司馬位，大將軍、驃騎將軍皆爲大司馬。<span class="style7">〔集解〕如淳曰：「大將軍、驃騎將軍皆有大司馬之號也。」〔索隱〕案如淳云「本無大司馬，今新置耳」。案：前謂太尉，其官又省，今武帝始置此位，衞將軍、霍驃騎皆加此官。</span>定令，令驃騎將軍秩祿與大將軍等。自是之後，大將軍青日退，而驃騎日益貴。舉大將軍故人門下多去事驃騎，輙得官爵，唯任安不肯。</p>
<p id="p20"><a class="gg-link" href="#p20" onclick="return changeColor(this);"></a>驃騎將軍爲人少言不泄，<span class="style7">〔索隱〕案孔文祥云「謂質重少言，膽氣在中也。周仁『陰重不泄』，其行亦同也」。</span>有氣敢任。<span class="style7">〔索隱〕謂果敢任氣也。</span>天子嘗欲教之孫吳兵法，對曰：「顧方略何如耳，不至學古兵法。」天子爲治第，令驃騎視之，對曰：「匈奴未滅，無以家爲也。」由此上益重愛之。然少而侍中，貴，不省士。其從軍，天子爲遣太官齎數十乘，旣還，重車餘弃粱肉，而士有飢者。其在塞外，卒乏糧，或不能自振，而驃騎尚穿域蹋鞠。<span class="style7">〔集解〕徐廣曰：「穿地爲營域。」〔索隱〕鞠戲以皮爲之，中實以毛，蹴蹋爲戲。劉向別錄云「蹋鞠，兵勢，所以陳武事，知有材力也」。三倉云「鞠毛可蹋以爲戲」。鞠音巨六反。〔正義〕按蹴鞠書有域說篇，即今之打毬也。黃帝所作，起戰國時。程武士，知其材力也，若講武。</span>事多此類。大將軍爲人仁善退讓，以和柔自媚於上，然天下未有稱也。</p>
<p id="p21"><a class="gg-link" href="#p21" onclick="return changeColor(this);"></a>驃騎將軍自四年軍後三年，元狩六年而卒。天子悼之，發屬國玄甲軍，<span class="style7">〔正義〕屬國即上分置邊五郡者也。玄甲，鐵甲也。</span>陳自長安至茂陵，爲冢像祁連山。<span class="style7">〔索隱〕案崔浩云「去病破昆邪於此山，故令爲冢象之以旌功也」。姚氏案：冢在茂陵東北，與衞青冢並。西者是青，東者是去病冢。上有豎石，前有石馬相對，又有石人也。</span>謚之，并武與廣地曰景桓侯。<span class="style7">〔集解〕蘇林曰：「景，武謚也；桓，廣地謚也。」張晏曰：「謚法『布義行剛曰景，闢土服遠曰桓』。」〔索隱〕案景、桓，兩謚也。謚法「布義行剛曰景」，是武謚也；又曰「辟土服遠曰桓」，是廣地之謚也。以去病平生有武藝及廣邊地之功，故云「謚之并武與廣地曰景桓侯」。</span>子嬗代侯。<span class="style7">〔索隱〕嬗音市戰反。</span>嬗少，字子侯，上愛之，幸其壯而將之。居六歲，元封元年，嬗卒，謚哀侯。無子，絕，國除。</p>
<p id="p22"><a class="gg-link" href="#p22" onclick="return changeColor(this);"></a>自驃騎將軍死後，大將軍長子宜春侯伉坐法失侯。後五歲，伉弟二人，陰安侯不疑及發干侯登皆坐酎金失侯。失侯後二歲，冠軍侯國除。其後四年，大將軍青卒，<span class="style7">〔集解〕徐廣曰：「元封五年。」</span>謚爲烈侯。子伉代爲長平侯。</p>
<p id="p23"><a class="gg-link" href="#p23" onclick="return changeColor(this);"></a>自大將軍圍單于之後，十四年而卒。竟不復擊匈奴者，以漢馬少，而方南誅兩越，東伐朝鮮，擊羌、西南夷，以故久不伐胡。</p>
<p id="p24"><a class="gg-link" href="#p24" onclick="return changeColor(this);"></a>大將軍以其得尚平陽長公主故，<span class="style7">〔正義〕漢書云：「平陽侯曹壽有惡疾，就國，乃詔青尚平陽公主。」如淳云：「本陽信長公主，爲平陽侯所尚，故稱平陽公主云。」</span>長平侯代侯。六歲，坐法失侯。</p>
<p id="p25"><a class="gg-link" href="#p25" onclick="return changeColor(this);"></a>左方兩大將軍及諸裨將名：</p>
<p id="p26"><a class="gg-link" href="#p26" onclick="return changeColor(this);"></a>最<span class="style7">〔索隱〕謂凡計也。</span>大將軍青，凡七出擊匈奴，斬捕首虜五萬餘級。一與單于戰，收河南地，遂置朔方郡，再益封，凡萬一千八百戶。封三子爲侯，千三百戶。并之，萬五千七百戶。其校尉裨將以從大將軍侯者九人。其裨將及校尉已爲將者十四人。<span class="style7">〔索隱〕案漢書云「爲特將者十五人」，蓋通李廣也。此李廣一人自有傳，若漢書則七人自有傳，八人附見。七人謂李廣、張騫、公孫賀、李蔡、曹襄、韓說、蘇建也。</span>爲裨將者曰李廣，自有傳。無傳者曰：</p>
<p id="p27"><a class="gg-link" href="#p27" onclick="return changeColor(this);"></a>將軍公孫賀。賀，義渠人，<span class="style7">〔正義〕今慶州，本義渠戎國也。地理志云北義渠道也。</span>其先胡種。賀父渾邪，景帝時爲平曲侯，<span class="style7">〔集解〕徐廣曰：「爲隴西太守。」</span>坐法失侯。賀，武帝爲太子時舍人。武帝立八歲，以太僕爲輕車將軍，軍馬邑。後四歲，以輕車將軍出雲中。後五歲，以騎將軍從大將軍有功，封爲南窌侯。後一歲，以左將軍再從大將軍出定襄，無功。後四歲，以坐酎金失侯。後八歲，<span class="style7">〔集解〕徐廣曰：「元鼎六年」。</span>以浮沮將軍出五原二千餘里，<span class="style7">〔索隱〕沮音子餘反。</span>無功。後八歲，<span class="style7">〔集解〕徐廣曰：「太初二年。」</span>以太僕爲丞相，封葛繹侯。賀七爲將軍，出擊匈奴無大功，而再侯，爲丞相。坐子敬聲與陽石公主姧，<span class="style7">〔集解〕徐廣曰：「陽石，一云『德邑』。」</span>爲巫蠱，族滅，無後。</p>
<p id="p28"><a class="gg-link" href="#p28" onclick="return changeColor(this);"></a>將軍李息，郁郅人。<span class="style7">〔集解〕服虔曰：「郅音窒。」〔索隱〕小顏音質。案：北地縣名也。〔正義〕之栗反。今慶州弘化縣是。</span>事景帝。至武帝立八歲，爲材官將軍，軍馬邑；後六歲，爲將軍，出代；後三歲，爲將軍，從大將軍出朔方：皆無功。凡三爲將軍，其後常爲大行。</p>
<p id="p29"><a class="gg-link" href="#p29" onclick="return changeColor(this);"></a>將軍公孫敖，義渠人。以郎事武帝。武帝立十二歲，爲驃騎將軍，出代，亡卒七千人，當斬，贖爲庶人。後五歲，以校尉從大將軍有功，封爲合騎侯。後一歲，以中將軍從大將軍，再出定襄，無功。後二歲，以將軍出北地，後驃騎期，當斬，贖爲庶人。後二歲，以校尉從大將軍，無功。後十四歲，以因杅將軍築受降城。<span class="style7">〔索隱〕杅音于。</span>七歲，復以因杅將軍再出擊匈奴，至余吾，<span class="style7">〔索隱〕余音餘，又音徐。案：水名，在朔方。</span>亡士卒多，下吏，當斬，詐死，亡居民間五六歲。後發覺，復繫。坐妻爲巫蠱，族。凡四爲將軍，出擊匈奴，一侯。</p>
<p id="p30"><a class="gg-link" href="#p30" onclick="return changeColor(this);"></a>將軍李沮，<span class="style7">〔索隱〕音「俎豆」之「俎」。</span>雲中人。<span class="style7">〔正義〕今嵐、勝州也。</span>事景帝。武帝立十七歲，以左內史爲彊弩將軍。後一歲，復爲彊弩將軍。</p>
<p id="p31"><a class="gg-link" href="#p31" onclick="return changeColor(this);"></a>將軍李蔡，成紀人也。<span class="style7">〔正義〕秦州縣也。</span>事孝文帝、景帝、武帝。以輕車將軍從大將軍有功，封爲樂安侯。已爲丞相，坐法死。</p>
<p id="p32"><a class="gg-link" href="#p32" onclick="return changeColor(this);"></a>將軍張次公，河東人。以校尉從衞將軍青有功，封爲岸頭侯。其後太后崩，爲將軍，軍北軍。後一歲，爲將軍，從大將軍，再爲將軍，坐法失侯。次公父隆，輕車武射也。以善射，景帝幸近之也。</p>
<p id="p33"><a class="gg-link" href="#p33" onclick="return changeColor(this);"></a>將軍蘇建，杜陵人。以校尉從衞將軍青，有功，爲平陵侯，以將軍築朔方。後四歲，爲游擊將軍，從大將軍出朔方。後一歲，以右將軍再從大將軍出定襄，亡翕侯，失軍，當斬，贖爲庶人。其後爲代郡太守，卒，家在大猶鄉。</p>
<p id="p34"><a class="gg-link" href="#p34" onclick="return changeColor(this);"></a>將軍趙信，以匈奴相國降，爲翕侯。武帝立十七歲，爲前將軍，與單于戰，敗，降匈奴。</p>
<p id="p35"><a class="gg-link" href="#p35" onclick="return changeColor(this);"></a>將軍張騫，以使通大夏，還，爲校尉。從大將軍有功，封爲博望侯。後三歲，爲將軍，出右北平，失期，當斬，贖爲庶人。其後使通烏孫，爲大行而卒，家在漢中。</p>
<p id="p36"><a class="gg-link" href="#p36" onclick="return changeColor(this);"></a>將軍趙食其，祋祤人也。<span class="style7">〔索隱〕縣名，在馮翊。祋音都活反，又音丁外反。祤音詡。〔正義〕上都誨反。雍州同官縣，本漢祋祤縣也。</span>武帝立二十二歲，以主爵爲右將軍，從大將軍出定襄，迷失道，當斬，贖爲庶人。</p>
<p id="p37"><a class="gg-link" href="#p37" onclick="return changeColor(this);"></a>將軍曹襄，以平陽侯爲後將軍，從大將軍出定襄。襄，曹參孫也。</p>
<p id="p38"><a class="gg-link" href="#p38" onclick="return changeColor(this);"></a>將軍韓說，弓高侯庶孫也。以校尉從大將軍有功，爲龍頟侯，坐酎金失侯。元鼎六年，以待詔爲橫海將軍，擊東越有功，爲按道侯。以太初三年爲游擊將軍，屯於五原外列城。爲光祿勳，掘蠱太子宮，衞太子殺之。</p>
<p id="p39"><a class="gg-link" href="#p39" onclick="return changeColor(this);"></a>將軍郭昌，雲中人也。以校尉從大將軍。元封四年，以太中大夫爲拔胡將軍，屯朔方。還擊昆明，毋功，奪印。</p>
<p id="p40"><a class="gg-link" href="#p40" onclick="return changeColor(this);"></a>將軍荀彘，太原廣武人。以御見，<span class="style7">〔正義〕以善御求見也。</span>侍中，爲校尉，數從大將軍。以元封三年爲左將軍擊朝鮮，無功。以捕樓船將軍坐法死。</p>
<p id="p41"><a class="gg-link" href="#p41" onclick="return changeColor(this);"></a>最驃騎將軍去病，凡六出擊匈奴，其四出以將軍，<span class="style7">〔集解〕徐廣曰：「再出以剽姚校尉也。」</span>斬捕虜首十一萬餘級。及渾邪王以衆降數萬，遂開河西酒泉之地，<span class="style7">〔正義〕河謂隴右蘭州之西河也，謂涼、肅等州。漢書西域傳云驃騎將軍擊破匈奴右地，置酒泉郡，後分置武威、張掖、燉煌等郡。</span>西方益少胡寇。四益封，凡萬五千一百戶。其校吏有功爲侯者凡六人，而後爲將軍二人。</p>
<p id="p42"><a class="gg-link" href="#p42" onclick="return changeColor(this);"></a>將軍路博德，平州人。<span class="style7">〔正義〕漢書云西河平州。按：西河郡今汾州。</span>以右北平太守從驃騎將軍有功，爲符離侯。驃騎死後，博德以衞尉爲伏波將軍，伐破南越，益封。其後坐法失侯。爲彊弩都尉，屯居延，卒。</p>
<p id="p43"><a class="gg-link" href="#p43" onclick="return changeColor(this);"></a>將軍趙破奴，故九原人。<span class="style7">〔正義〕今勝州。</span>嘗亡入匈奴，已而歸漢，爲驃騎將軍司馬。出北地時有功，封爲從驃侯。坐酎金失侯。後一歲，爲匈河將軍，攻胡至匈河水，無功。後二歲，<span class="style7">〔集解〕徐廣曰：「元封二年。」</span>擊虜樓蘭王，復封爲浞野侯。後六歲，<span class="style7">〔集解〕徐廣曰：「太初二年。」</span>爲浚稽將軍，將二萬騎擊匈奴左賢王，左賢王與戰，兵八萬騎圍破奴，破奴生爲虜所得，遂沒其軍。居匈奴中十歲，復與其太子安國亡入漢。<span class="style7">〔集解〕徐廣曰：「以太初二年入匈奴，天漢元年亡歸，涉四年。」</span>後坐巫蠱，族。</p>
<p id="p44"><a class="gg-link" href="#p44" onclick="return changeColor(this);"></a>自衞氏興，大將軍青首封，其後枝屬爲五侯。凡二十四歲而五侯盡奪，衞氏無爲侯者。</p>
<p id="p45"><a class="gg-link" href="#p45" onclick="return changeColor(this);"></a>太史公曰：蘇建語余曰：「吾嘗責大將軍至尊重，而天下之賢大夫毋稱焉，<span class="style7">〔索隱〕謂不爲賢士大夫所稱譽。</span>願將軍觀古名將所招選擇賢者，勉之哉。大將軍謝曰：『自魏其、武安之厚賔客，天子常切齒。彼親附士大夫，招賢絀不肖者，人主之柄也。人臣奉法遵職而已，何與招士！』」<span class="style7">〔索隱〕與音預。</span>驃騎亦放此意，其爲將如此。</p>
<p class="style8" id="p46"><a class="gg-link" href="#p46" onclick="return changeColor(this);"></a>索隱述贊曰：君子豹變，貴賤何常。青本奴虜，忽總戎行。姊配皇極，身尚平陽。寵榮斯僭，取亂彝章。剽姚繼踵，再靜邊方。</p>
</div>
</div>
</div>
</div>
</body></html>