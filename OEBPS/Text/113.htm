<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷百一十三‧南越尉佗列傳第五十三</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷百一十三・南越尉佗列傳第五十三</h1>
<hr/>
<p id="p0"><a class="gg-link" href="#p0" onclick="return changeColor(this);"></a>南越王<span class="style7">【正義】都廣州南海縣。</span>尉佗者，真定人也，<span class="style7">【索隱】尉，官也；佗，名也；姓趙。佗音徒河反。又十三州記云「大郡曰守，小郡曰尉」。韋昭曰：「故郡名，後更為縣，在常山。」</span>姓趙氏。秦時已并天下，略定楊越，<span class="style7">【集解】張晏曰：「楊州之南越也。」【索隱】案戰國策云吳起為楚收楊越。【正義】夏禹九州本屬楊州，故云楊越。</span>置桂林、南海、象郡，<span class="style7">【索隱】地理志武帝更名桂林曰鬱林。秦本紀始皇三十三年略陸梁地，以為南海、桂林、象郡。地理志云「武帝更名日南」。</span>以謫徙民，<span class="style7">【索隱】謫音涉革反。</span>與越雜處十三歲。<span class="style7">【集解】徐廣曰：「秦并天下，至二世元年十三年。并天下八歲，乃平越地，至二世元年六年耳。」</span>佗，秦時用為南海龍川令。<span class="style7">【索隱】地理志云龍川屬南海也。【正義】顏師古云：「龍川南海縣也，即今之循州也。」裴氏廣州記云：「本博羅縣之東鄉，有龍穿地而出，即穴流泉，因以為號也。」</span>至二世時，南海尉任囂病且死，<span class="style7">【集解】徐廣曰：「爾時未言都尉也。」【索隱】囂音五刀反。</span>召龍川令趙佗語曰：「聞陳勝等作亂，秦為無道，天下苦之，項羽、劉季、陳勝、吳廣等州郡各共興軍聚衆，虎爭天下，中國擾亂，未知所安，豪傑畔秦相立。南海僻遠，吾恐盜兵侵地至此，吾欲興兵絕新道，<span class="style7">【索隱】案蘇林云「秦所通越道」。</span>自備，待諸侯變，會病甚。且番禺負山險，阻南海，東西數千里，頗有中國人相輔，此亦一州之主也，可以立國。郡中長吏無足與言者，故召公告之。」即被佗書，<span class="style7">【集解】韋昭曰：「被之以書。音『光被』之『被』。」【索隱】披音皮義反。</span>行南海尉事。<span class="style7">【索隱】服虔云：「囂詐作詔書，使為南海尉。」</span>囂死，佗即移檄告橫浦、陽山、湟谿關曰：<span class="style7">【集解】徐廣曰：「在桂陽，通四會也。」【索隱】案南康記云「南野縣大庾嶺三十里至橫浦，有秦時關，其下謂為『塞上』」。姚氏案地理志云揭陽有陽山縣。今此縣上流百餘里有騎田嶺，當是陽山關。鄒氏、劉氏本湟並作「涅」，音年結反。漢書作「湟谿」，音皇。又衞青傳云「出桂陽，下湟水」是也。而姚察云史記作「匯」，今本有「湟」，匯及湟不同，蓋由隨見輙改故也。水經云含匯縣南有匯浦關，未知孰是。然鄒誕作「涅」，漢書作「湟」，蓋近於古。</span>「盜兵且至，急絕道聚兵自守！」因稍以法誅秦所置長吏，以其黨為假守。<span class="style7">【索隱】案謂佗立其所親黨為郡縣之職或假守。</span>秦已破滅，佗即擊并桂林、象郡，自立為南越武王。<span class="style7">【集解】韋昭曰：「生以『武』為號，不稽於古也。」</span>高帝已定天下，為中國勞苦，故釋佗弗誅。漢十一年，遣陸賈因立佗為南越王，與剖符通使，和集百越，毋為南邊患害，與長沙接境。</p>
<p id="p1"><a class="gg-link" href="#p1" onclick="return changeColor(this);"></a>高后時，有司請禁南越關市鐵器。佗曰：「高帝立我，通使物，今高后聽讒臣，別異蠻夷，隔絕器物，此必長沙王計也，欲倚中國，擊滅南越而并王之，自為功也。」於是佗乃自尊號為南越武帝，發兵攻長沙邊邑，敗數縣而去焉。高后遣將軍隆慮侯竈徃擊之。<span class="style7">【索隱】韋昭云：「姓周。隆慮，縣名，屬河內。音林閭二音。」</span>會暑溼，士卒大疫，兵不能踰嶺。<span class="style7">【索隱】案此嶺即陽山嶺。</span>歲餘，高后崩，即罷兵。佗因此以兵威邊，財物賂遺閩越、西甌、駱，役屬焉，<span class="style7">【集解】漢書音義曰：「駱越也。」【索隱】鄒氏云「又有駱越」。姚氏案：廣州記云「交趾有駱田，仰潮水上下，人食其田，名為『駱人』。有駱王、駱侯。諸縣自名為『駱將』，銅印青綬，即今之令長也。後蜀王子將兵討駱侯，自稱為安陽王，治封溪縣。後南越王尉他攻破安陽王，令二使典主交阯、九真二郡人」。尋此駱即甌駱也。</span>東西萬餘里。迺乘黃屋左纛，稱制，與中國侔。</p>
<p id="p2"><a class="gg-link" href="#p2" onclick="return changeColor(this);"></a>及孝文帝元年，初鎮撫天下，使告諸侯四夷從代來即位意，喻盛德焉。乃為佗親冢在真定，置守邑，歲時奉祀。召其從昆弟，尊官厚賜寵之。詔丞相陳平等舉可使南越者，平言好畤陸賈，先帝時習使南越。迺召賈以為太中大夫，往使。因讓佗自立為帝，曾無一介之使報者。陸賈至南越，王甚恐，為書謝，稱曰：「蠻夷大長老夫臣佗，前日高后隔異南越，竊疑長沙王讒臣，又遙聞高后盡誅佗宗族，掘燒先人冢，以故自弃，犯長沙邊境。且南方卑溼，蠻夷中間，其東閩越千人衆號稱王，其西甌駱裸國亦稱王。<span class="style7">【索隱】裸音和寡反。裸，露形也。</span>老臣妄竊帝號，聊以自娛，豈敢以聞天王哉！」乃頓首謝，願長為藩臣，奉貢職。於是乃下令國中曰：「吾聞兩雄不俱立，兩賢不並世。皇帝，賢天子也。自今以後，去帝制黃屋左纛。」陸賈還報，孝文帝大說。遂至孝景時，稱臣，使人朝請。然南越其居國竊如故號名，其使天子，稱王朝命如諸侯。至建元四年卒。</p>
<p id="p3"><a class="gg-link" href="#p3" onclick="return changeColor(this);"></a>佗孫胡為南越王。<span class="style7">【集解】徐廣曰：「皇甫謐曰越王趙佗以建元四年卒，爾時漢興七十年，佗蓋百歲矣。」</span>此時閩越王郢興兵擊南越邊邑，胡使人上書曰：「兩越俱為藩臣，毋得擅興兵相攻擊。今閩越興兵侵臣，臣不敢興兵，唯天子詔之。」於是天子多南越義，守職約，為興師，遣兩將軍徃討閩越。<span class="style7">【索隱】王恢、韓安國。</span>兵未踰嶺，閩越王弟餘善殺郢以降，於是罷兵。</p>
<p id="p4"><a class="gg-link" href="#p4" onclick="return changeColor(this);"></a>天子使莊助徃諭意南越王，胡頓首曰：「天子乃為臣興兵討閩越，死無以報德！」遣太子嬰齊入宿衞。謂助曰：「國新被寇，使者行矣。胡方日夜裝入見天子。」助去後，其大臣諫胡曰：「漢興兵誅郢，亦行以驚動南越。且先王昔言，事天子期無失禮，要之不可以說好語入見。<span class="style7">【索隱】悅好語入見。悅，漢書作「怵」。韋昭云「誘怵好語」。</span>入見則不得復歸，亡國之勢也。」於是胡稱病，竟不入見。後十餘歲，胡實病甚，太子嬰齊請歸。胡薨，謚為文王。</p>
<p id="p5"><a class="gg-link" href="#p5" onclick="return changeColor(this);"></a>嬰齊代立，即藏其先武帝璽。<span class="style7">【索隱】李郃云「藏其僭號之璽也」。</span>嬰齊其入宿衞在長安時，取邯鄲樛氏女，生子興。<span class="style7">【集解】徐廣曰：「一作『典』。」【索隱】摎氏女。摎，紀虯反。摎姓出邯鄲。</span>及即位，上書請立樛氏女為后，興為嗣。漢數使使者風諭嬰齊，嬰齊尚樂擅殺生自恣，懼入見要用漢法，比內諸侯，固稱病，遂不入見。遣子次公入宿衞。嬰齊薨，謚為明王。</p>
<p id="p6"><a class="gg-link" href="#p6" onclick="return changeColor(this);"></a>太子興代立，其母為太后。太后自未為嬰齊姬時，嘗與霸陵人安國少季通。<span class="style7">【索隱】安國，姓也；少季名也。</span>及嬰齊薨後，元鼎四年，漢使安國少季徃諭王、王太后以入朝，比內諸侯；令辯士諫大夫終軍等宣其辭，勇士魏臣等輔其缺，<span class="style7">【集解】徐廣曰：「一作『決』。」</span>衞尉路博德將兵屯桂陽，待使者。王年少，太后中國人也，嘗與安國少季通，其使復私焉。國人頗知之，多不附太后。太后恐亂起，亦欲倚漢威，數勸王及羣臣求內屬。即因使者上書，請比內諸侯，三歲一朝，除邊關。於是天子許之，賜其丞相呂嘉銀印，及內史、中尉、太傅印，餘得自置。除其故黥劓刑，用漢法，比內諸侯。使者皆留填撫之。王、王太后飭治行裝重齎，為入朝具。</p>
<p id="p7"><a class="gg-link" href="#p7" onclick="return changeColor(this);"></a>其相呂嘉年長矣，相三王，宗族官仕為長吏者七十餘人，男盡尚王女，女盡嫁王子兄弟宗室，及蒼梧秦王有連。<span class="style7">【集解】漢書音義曰：「蒼梧越中王自名為秦王，連親婚也。」【索隱】案蒼梧秦王，即下趙光是也，故云「有連」。連者，連姻也。趙與秦同姓，故稱秦王。</span>其居國中甚重，越人信之，多為耳目者，得衆心愈於王。王之上書，數諫止，王弗聽。有畔心，數稱病不見漢使者。使者皆注意嘉，勢未能誅。王、王太后亦恐嘉等先事發，乃置酒，介漢使者權，<span class="style7">【集解】韋昭曰：「恃使者為介冑也。」【索隱】志林云「介者因也，欲因使者權誅呂嘉」，然二家之說皆通。韋昭以介為恃。介者閒也，以言閒恃漢使者之權，意即得；云恃為介冑，則非也。虞喜以介為因，亦有所由。案：介者，賔主所由也。</span>謀誅嘉等。使者皆東鄉，太后南鄉，王北鄉，相嘉、大臣皆西鄉，侍坐飲。嘉弟為將，將卒居宮外。酒行，太后謂嘉曰：「南越內屬，國之利也，而相君苦不便者，何也？」以激怒使者。使者狐疑相杖，遂莫敢發。嘉見耳目非是，即起而出。太后怒，欲鏦嘉以矛，<span class="style7">【集解】韋昭曰：「鏦，撞也。」【索隱】案字林鏦音七凶反。又吳王濞傳「鏦殺吳王」，與此同。</span>王止太后。嘉遂出，分其弟兵就舍，<span class="style7">【索隱】案謂分取其兵也。漢書作「介」。介，被也，恃也。</span>稱病，不肯見王及使者。乃陰與大臣作亂。王素無意誅嘉，嘉知之，以故數月不發。太后有淫行，國人不附，欲獨誅嘉等，力又不能。</p>
<p id="p8"><a class="gg-link" href="#p8" onclick="return changeColor(this);"></a>天子聞嘉不聽，王、王太后弱孤不能制，使者怯無決。又以為王、王太后已附漢，獨呂嘉為亂，不足以興兵，欲使莊參以二千人徃使。參曰：「以好徃，數人足矣；以武徃，二千人無足以為也。」辭不可，天子罷參也。郟壯士<span class="style7">【集解】徐廣曰：「縣屬潁川，音古洽反。」【索隱】如淳云：「郟，縣名，在潁州。」【正義】今汝州郟城縣。</span>故濟北相韓千秋奮曰：「以區區之越，又有王、太后應，獨相呂嘉為害，願得勇士二百人，必斬嘉以報。」於是天子遣千秋<span class="style7">【集解】徐廣曰：「為校尉。」</span>與王太后弟樛樂將二千人徃，入越境。呂嘉等乃遂反，下令國中曰：「王年少。太后，中國人也，又與使者亂，專欲內屬，盡持先王寶器入獻天子以自媚，多從人，行至長安，虜賣以為僮僕。取自脫一時之利，無顧趙氏社稷，為萬世慮計之意。」乃與其弟將卒攻殺王、太后及漢使者。遣人告蒼梧秦王及其諸郡縣，立明王長男越妻子術陽侯建德為王。<span class="style7">【集解】徐廣曰：「元鼎四年，以南越王兄越封高昌侯。」【索隱】案功臣表，術陽屬下邳。</span>而韓千秋兵入，破數小邑。其後越直開道給食，未至番禺四十里，越以兵擊千秋等，遂滅之。使人函封漢使者節置塞上，<span class="style7">【索隱】案南康記以為大庾名「塞上」也。</span>好為謾辭謝罪，發兵守要害處。於是天子曰：「韓千秋雖無成功，亦軍鋒之冠。」封其子延年為成安侯。<span class="style7">【索隱】案功臣表，成安屬郟。</span>樛樂，其姊為王太后，首願屬漢，封其子廣德為龍亢侯。<span class="style7">【索隱】案龍亢屬譙國。漢書作「龒侯」，服虔作卭，晉灼云龒古龍字。</span>乃下赦曰：「天子微，諸侯力政，譏臣不討賊。今呂嘉、建德等反，自立晏如，令罪人及江淮以南<span class="style7">【集解】徐廣曰：「淮，一作『匯』也。」</span>樓船十萬師<span class="style7">【集解】應劭曰：「時欲擊越，非水不至，故作大船。船上施樓，故號曰『樓船』也。」</span>徃討之。」</p>
<p id="p9"><a class="gg-link" href="#p9" onclick="return changeColor(this);"></a>元鼎五年秋，衞尉路博德為伏波將軍，出桂陽，下匯水；<span class="style7">【集解】徐廣曰：「一作『湟』。」駰案︰地理志曰桂陽有匯水，通四會。或作「淮」字。【索隱】劉氏云「匯當作『湟』」。漢書云「下湟水」。或本作「洭」。</span>主爵都尉楊僕為樓船將軍，出豫章，下橫浦；故歸義越侯二人<span class="style7">【集解】張晏曰：「故越人，降為侯。」</span>為戈船、下厲將軍，<span class="style7">【集解】徐廣曰：「厲，一作『瀨』。」駰案：張晏曰「越人於水中負人船，又有蛟龍之害，故置戈於船下，因以為名也」。應劭曰「瀨，水流涉上也」。瓚曰「伍子胥書有戈船，以載干戈，因謂之『戈船』也」。</span>出零陵，或下離水，<span class="style7">【集解】徐廣曰：「在零陵，通廣信。」【正義】地理志云零陵縣有離水，東至廣信入鬱林，九百八十里。</span>或柢蒼梧；使馳義侯<span class="style7">【集解】徐廣曰：「越人也，名遺。」</span>因巴蜀罪人，發夜郎兵，<span class="style7">【正義】曲州、協州以南是夜郎國。</span>下䍧柯江：<span class="style7">【正義】江出南徼外，東通四會，至番禺入海也。</span>咸會番禺。</p>
<p id="p10"><a class="gg-link" href="#p10" onclick="return changeColor(this);"></a>元鼎六年冬，樓船將軍將精卒先陷尋陝，破石門，<span class="style7">【索隱】姚氏云：「尋陝在始興西三百里，近連口也。」廣州記「在番禺縣北三十里。昔呂嘉拒漢，積石鎮江，名曰石門。又俗云石門水名曰『貪泉』，飲之則令人變。故吳隱之至石門，酌水飲，乃為之歌云也」。</span>得越船粟，因推而前，挫越鋒，以數萬人待伏波。伏波將軍將罪人，道遠，會期後，與樓船會乃有千餘人，遂俱進。樓船居前，至番禺。建德、嘉皆城守。樓船自擇便處，居東南面；伏波居西北面。會暮，樓船攻敗越人，縱火燒城。越素聞伏波名，日暮，不知其兵多少。伏波乃為營，遣使者招降者，賜印，復縱令相招。樓船力攻燒敵，反驅而入伏波營中。犂旦，<span class="style7">【集解】徐廣曰：「呂靜云犁，結也，音力奚反。結，猶連及、逮至也。」漢書「犁旦」為「遲旦」，謂待明也。【索隱】鄒氏云「犁，一作『比』，比音必至反」。然犁即比義。又解犁，黑也，天未明尚黑時也。漢書亦作「遲明」。遲音稚。遲，待也，亦犁之義也。</span>城中皆降伏波。呂嘉、建德已夜與其屬數百人亡入海，以船西去。伏波又因問所得降者貴人，以知呂嘉所之，遣人追之。以其故校尉司馬蘇弘得建德，封為海常侯；<span class="style7">【集解】徐廣曰：「在東萊。」</span>越郎<span class="style7">【集解】徐廣曰：「南越之郎官。」</span>都稽<span class="style7">【集解】徐廣曰：「表曰孫都。」</span>得嘉，封為臨蔡侯。<span class="style7">【索隱】案表屬河內。</span></p>
<p id="p11"><a class="gg-link" href="#p11" onclick="return changeColor(this);"></a>蒼梧王趙光者，越王同姓，聞漢兵至，及越揭陽令定<span class="style7">【集解】韋昭曰：「揭音其逝反。」【索隱】地理志揭陽縣屬南海。揭音桀。韋昭音其逝反，劉氏音求例反。定者，令之名也。案：漢功臣表云「定揭陽令」，意又別也。</span>自定屬漢；越桂林監居翁<span class="style7">【集解】漢書音義曰：「桂林郡中監，姓居名翁也。」</span>諭甌駱屬漢：<span class="style7">【索隱】案漢書，甌駱三十餘萬口降漢。</span>皆得為侯。<span class="style7">【索隱】案漢書云「光聞漢兵至，降，封為隨桃侯。揭陽令史定為安道侯，越將畢取為膫侯，桂林監居翁為湘城侯」。韋昭云「湘城屬堵陽。隨桃、安道、膫三縣皆屬南陽。膫音遼也」。</span>戈船、下厲將軍兵及馳義侯所發夜郎兵未下，南越已平矣。遂為九郡。<span class="style7">【集解】徐廣曰：「儋耳，珠崖，南海，蒼梧，九真，鬱林，日南，合浦，交阯。」【索隱】徐廣皆據漢書為說。</span>伏波將軍益封。樓船將軍兵以陷堅為將梁侯。</p>
<p id="p12"><a class="gg-link" href="#p12" onclick="return changeColor(this);"></a>自尉佗初王後，五世九十三歲而國亡焉。</p>
<p id="p13"><a class="gg-link" href="#p13" onclick="return changeColor(this);"></a>太史公曰：尉佗之王，本由任囂。遭漢初定，列為諸侯。隆慮離溼疫，佗得以益驕。甌駱相攻，南越動搖。漢兵臨境，嬰齊入朝。其後亡國，徵自樛女；呂嘉小忠，令佗無後。樓船從欲，怠傲失惑；伏波困窮，智慮愈殖，因禍為福。成敗之轉，譬若糾墨。</p>
<p class="style8" id="p14"><a class="gg-link" href="#p14" onclick="return changeColor(this);"></a>索隱述贊曰：中原鹿走，羣雄莫制。漢事西馳，越推南裔。陸賈騁說，尉佗去帝。嫪后內朝，呂嘉狼戾。君臣不協，卒從剿弃。</p>
</div>
</div>
</div>
</div>
</body></html>