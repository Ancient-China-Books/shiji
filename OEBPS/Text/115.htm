<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>卷百一十五‧朝鮮列傳第五十五</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷百一十五・朝鮮列傳第五十五</h1>
<hr/>
<p class="style7" id="online_toc_0"><a class="gg-link" href="#online_toc_0"></a>【集解】張晏曰：「朝鮮有濕水、洌水、汕水，三水合為洌水，疑樂浪、朝鮮取名於此也。」【索隱】案朝音潮，直驕反。鮮音仙。以有汕水，故名也。汕一音訕。</p>
<p id="online_toc_1"><a class="gg-link" href="#online_toc_1"></a>朝鮮<span class="style7">【正義】潮仙二音。括地志云：「高驪都平壤城，本漢樂浪郡王險城，又古云朝鮮地也。」</span>王滿者，故燕人也。<span class="style7">【索隱】案漢書，滿，燕人，姓衞，擊破朝鮮而自王之。</span>自始全燕時嘗略屬真番、<span class="style7">【集解】徐廣曰：「一作『莫』。遼東有番汗縣。番音普寒反。」【索隱】始全燕時，謂六國燕方全盛之時，常略二國以屬己也。應劭云：「玄菟本真番國。」徐氏云遼東有番汗縣，據地理志而知也。</span>朝鮮，為置吏，築鄣塞。秦滅燕，屬遼東外徼。漢興，為其遠難守，復修遼東故塞，至浿水為界，<span class="style7">【集解】漢書音義曰：「浿音傍沛反。」【正義】地理志云浿水出遼東塞外，西南至樂浪縣西入海。浿普大反。</span>屬燕。燕王盧綰反，入匈奴，滿亡命，<span class="style7">【正義】命謂教令。</span>聚黨千餘人，魋結蠻夷服而東走出塞，渡浿水，居秦故空地上下鄣，<span class="style7">【索隱】案地理志樂浪有雲鄣。</span>稍役屬真番、朝鮮蠻夷及故燕、齊亡命者王之，都王險。<span class="style7">【集解】徐廣曰：「昌黎有險瀆縣也。」【索隱】韋昭云「古邑名」。應劭注「地理志遼東險瀆縣，朝鮮王舊都」。臣瓚云「王險城在樂浪郡浿水之東」也。</span></p>
<p id="online_toc_2"><a class="gg-link" href="#online_toc_2"></a>會孝惠、高后時天下初定，遼東太守即約滿為外臣，保塞外蠻夷，無使盜邊；諸蠻夷君長欲入見天子，勿得禁止。以聞，上許之，以故滿得兵威財物侵降其旁小邑，真番、臨屯皆來服屬，<span class="style7">【索隱】東夷小國，後以為郡。</span>方數千里。<span class="style7">【正義】括地志云：「朝鮮、高驪、貊、東沃沮五國之地，國東西千三百里，南北二千里，在京師東，東至大海四百里，北至營州界九百二十里，南至新羅國六百里，北至靺鞨國千四百里。」</span></p>
<p id="online_toc_3"><a class="gg-link" href="#online_toc_3"></a>傳子至孫右渠，<span class="style7">【正義】其孫名也。</span>所誘漢亡人滋多，又未嘗入見；真番旁衆國欲上書見天子，又擁閼不通。元封二年，漢使涉何誘諭右渠，<span class="style7">【索隱】誘一作譙。說文云：「譙，讓也。」諭，曉也。譙音才笑反。</span>終不肯奉詔。何去至界上，臨浿水，使御刺殺送何者<span class="style7">【索隱】即送何之御也。</span>朝鮮裨王長，<span class="style7">【正義】顏師古云：「長者，裨王名也。送何至浿水，何因刺殺也。」按：裨王及將士長，恐顏非也。</span>即渡，馳入塞，<span class="style7">【正義】入平州榆林關也。</span>遂歸報天子曰「殺朝鮮將」。上為其名美，<span class="style7">【索隱】有殺將之美名。</span>即不詰，拜何為遼東東部都尉。<span class="style7">【正義】地理志云遼東郡武次縣，東部都尉所理也。</span>朝鮮怨何，發兵襲攻殺何。</p>
<p id="online_toc_4"><a class="gg-link" href="#online_toc_4"></a>天子募罪人擊朝鮮。其秋，遣樓船將軍楊僕從齊浮渤海；兵五萬人，左將軍荀彘出遼東：討右渠。右渠發兵距險。左將軍卒正多率遼東兵先縱，敗散，多還走，坐法斬。樓船將軍將齊兵七千人先至王險。右渠城守，窺知樓船軍少，即出城擊樓船，樓船軍敗散走。將軍楊僕失其衆，遁山中十餘日，稍求收散卒，復聚。左將軍擊朝鮮浿水西軍，未能破自前。</p>
<p id="online_toc_5"><a class="gg-link" href="#online_toc_5"></a>天子為兩將未有利，乃使衞山因兵威徃諭右渠。右渠見使者頓首謝：「願降，恐兩將詐殺臣；今見信節，請服降。」遣太子入謝，獻馬五千匹，及饋軍糧。人衆萬餘，持兵，方渡浿水，使者及左將軍疑其為變，謂太子已服降，宜命人毋持兵。太子亦疑使者左將軍詐殺之，遂不渡浿水，復引歸。山還報天子，天子誅山。</p>
<p id="online_toc_6"><a class="gg-link" href="#online_toc_6"></a>左將軍破浿水上軍，乃前，至城下，圍其西北。樓船亦徃會，居城南。右渠遂堅守城，數月未能下。</p>
<p id="online_toc_7"><a class="gg-link" href="#online_toc_7"></a>左將軍素侍中，幸，將燕代卒，悍，乘勝，軍多驕。樓船將齊卒，入海，固已多敗亡；其先與右渠戰，因辱亡卒，卒皆恐，將心慙，其圍右渠，常持和節。左將軍急擊之，朝鮮大臣乃陰間使人私約降樓船，徃來言，尚未肯決。左將軍數與樓船期戰，樓船欲急就其約，不會；左將軍亦使人求間郤降下朝鮮，朝鮮不肯，心附樓船：以故兩將不相能。左將軍心意樓船前有失軍罪，今與朝鮮私善而又不降，疑其有反計，未敢發。天子曰將率不能，前乃使衞山諭降右渠，右渠遣太子，山使不能剸決，與左將軍計相誤，卒沮約。今兩將圍城，又乖異，以故久不決。使濟南太守公孫遂徃征之，有便宜得以從事。遂至，左將軍曰：「朝鮮當下久矣，不下者有狀。」言樓船數期不會，具以素所意告遂，曰：「今如此不取，恐為大害，非獨樓船，又且與朝鮮共滅吾軍。」遂亦以為然，而以節召樓船將軍入左將軍營計事，即命左將軍麾下執捕樓船將軍，并其軍，以報天子。天子誅遂。</p>
<p id="online_toc_8"><a class="gg-link" href="#online_toc_8"></a>左將軍已并兩軍，即急擊朝鮮。朝鮮相路人、相韓陰、尼谿相參、將軍王唊<span class="style7">【集解】漢書音義曰：「凡五人也。戎狄不知官紀，故皆稱相。唊音頰。」【索隱】路人，漁陽縣人。如淳云：「相，其國宰相。路人，名也。唊音頰，一音協。」</span>相與謀曰：「始欲降樓船，樓船今執，獨左將軍并將，戰益急，恐不能與戰，王又不肯降。」陰、唊、路人皆亡降漢。路人道死。元封三年夏，尼谿相參乃使人殺朝鮮王右渠來降。王險城未下，故右渠之大臣成巳又反，復攻吏。左將軍使右渠子長降、<span class="style7">【集解】徐廣曰：「表云『長路』。漢書表云『長路』，音各。」</span>相路人之子最<span class="style7">【索隱】路人子也，名最。</span>告諭其民，誅成巳，以故遂定朝鮮，為四郡。<span class="style7">【集解】真番、臨屯、樂浪、玄菟也。</span>封參為澅清侯，<span class="style7">【集解】韋昭曰：「屬齊。」【索隱】顧氏澅音獲。</span>陰為荻苴侯，<span class="style7">【集解】韋昭曰：「屬勃海。」【索隱】陰，荻苴侯。荻音狄，苴音子餘反。</span>唊為平州侯，<span class="style7">【集解】韋昭曰：「屬梁父。」</span>長為幾侯。<span class="style7">【集解】韋昭曰：「屬河東。」【索隱】幾縣名。</span>最以父死頗有功，為溫陽侯。<span class="style7">【集解】韋昭曰：「屬齊。」</span></p>
<p id="online_toc_9"><a class="gg-link" href="#online_toc_9"></a>左將軍徵至，坐争功相嫉，乖計，弃市。樓船將軍亦坐兵至列口，<span class="style7">【索隱】蘇林云：「列口縣名。度海先得之。」</span>當待左將軍，擅先縱，失亡多，當誅，贖為庶人。</p>
<p id="online_toc_10"><a class="gg-link" href="#online_toc_10"></a>太史公曰：右渠負固，國以絕祀。涉何誣功，為兵發首。樓船將狹，<span class="style7">【集解】徐廣曰：「言其所將卒狹少。」</span>及難離咎。悔失番禺，乃反見疑。荀彘爭勞，與遂皆誅。兩軍俱辱，將率莫侯矣。</p>
<p class="style8" id="online_toc_11"><a class="gg-link" href="#online_toc_11"></a>索隱述贊曰：衞滿燕人，朝鮮是王。王險置都，路人作相。右渠首羌，涉何誷上。兆禍自斯，狐疑二將。山、遂伏法，紛紜無狀。</p>
<hr/>
</div>
</div>
</div>
</div>
</body></html>