<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷八十四‧屈原賈生列傳第二十四</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷八十四・屈原賈生列傳第二十四</h1>
<hr/>
<p id="p0"><a class="gg-link" href="#p0" onclick="return changeColor(this);"></a>屈原者，名平，楚之同姓也。<span class="style7">【正義】屈、景、昭皆楚之族。王逸云：「楚王始都是，生子瑕，受屈為卿，因以為氏。」</span>為楚懷王左徒。<span class="style7">【正義】蓋今在左右拾遺之類。</span>博聞彊志，明於治亂，嫺<span class="style7">【集解】史記音隱曰音閑。</span>於辭令。入則與王圖議國事，以出號令；出則接遇賔客，應對諸侯。王甚任之。</p>
<p id="p1"><a class="gg-link" href="#p1" onclick="return changeColor(this);"></a>上官大夫與之同列，爭寵而心害其能。懷王使屈原造為憲令，屈平屬草藁二<span class="style7">【索隱】屬音燭。草藁謂創制憲令之本也。漢書作「草具」，崔浩謂發始造端也。</span>未定。上官大夫見而欲奪之，<span class="style7">【正義】王逸云上官靳尚。</span>屈平不與，因讒之曰：「王使屈平為令，衆莫不知，每一令出，平伐其功曰『以為非我莫能為』也。」王怒而疏屈平。</p>
<p id="p2"><a class="gg-link" href="#p2" onclick="return changeColor(this);"></a>屈平疾王聽之不聦也，讒諂之蔽明也，邪曲之害公也，方正之不容也，故憂愁幽思而作離騷。<span class="style7">【索隱】音素刀反。應劭云「離，遭也；騷，憂也」。又離騷序云「離，別也；騷，愁也」。</span>離騷者，猶離憂也。夫天者，人之始也；父母者，人之本也。人窮則反本，故勞苦倦極，未嘗不呼天也；疾痛慘怛，<span class="style7">【正義】上七感反，下丁達反。慘，毒也。怛，痛也。</span>未嘗不呼父母也。屈平正道直行，<span class="style7">【正義】寒孟反。</span>竭忠盡智以事其君，讒人間之，可謂窮矣。信而見疑，忠而被謗，能無怨乎？屈平之作離騷，蓋自怨生也。國風好色而不淫，小雅怨誹而不亂。<span class="style7">【正義】誹，方畏反。</span>若離騷者，可謂兼之矣。上稱帝嚳，下道齊桓，中述湯武，以刺世事。明道德之廣崇，治亂之條貫，靡不畢見。其文約，其辭微，其志㓗，其行廉，其稱文小而其指極大，舉類邇而見義遠。其志㓗，故其稱物芳。其行廉，故死而不容自踈。濯淖汙泥之中，<span class="style7">【索隱】濯音濁，淖音鬧。汙音烏故反，泥音奴計反。</span>蟬蛻於濁穢，<span class="style7">【正義】蛻音稅，去皮也，又他卧反。</span>以浮游塵埃之外，不獲世之滋垢，皭然泥而不滓者也。<span class="style7">【集解】徐廣曰：「皭，踈靜之貌。」【索隱】皭音自若反。泥音涅，滓音淄，又並如字。</span>推此志也，雖與日月爭光可也。<span class="style7">【正義】言屈平之仕濁世，去其汙垢，在塵埃之外。推此志意，雖與日月爭其光明，斯亦可矣。</span></p>
<p id="p3"><a class="gg-link" href="#p3" onclick="return changeColor(this);"></a>屈平旣絀，其後秦欲伐齊，齊與楚從親，<span class="style7">【正義】上足松反。</span>惠王患之，乃令張儀詳去秦，厚幣委質事楚，曰：「秦甚憎齊，齊與楚從親，楚誠能絕齊，秦願獻商、於之地六百里。」楚懷王貪而信張儀，遂絕齊，使使如秦受地。張儀詐之曰：「儀與王約六里，不聞六百里。」楚使怒去，歸告懷王。懷王怒，大興師伐秦。秦發兵擊之，大破楚師於丹陽，<span class="style7">【索隱】丹浙二水名。謂於丹水之北，淅水之南，皆為縣名，在弘農，所謂丹陽淅視野。【正義】丹陽，今歧江故城。</span>斬首八萬，虜楚將屈匄，<span class="style7">【索隱】屈，姓。匄，名，音蓋。</span>遂取楚之漢中地。<span class="style7">【集解】徐廣曰：「楚懷王十六年，張儀來相；十七年，秦敗屈匄。」【正義】梁州。</span>懷王乃悉發國中兵以深入擊秦，戰於藍田。魏聞之，襲楚至鄧。<span class="style7">【索隱】鄧在漢水北，故鄧侯城也。</span>楚兵懼，自秦歸。而齊竟怒不救楚，楚大困。</p>
<p id="p4"><a class="gg-link" href="#p4" onclick="return changeColor(this);"></a>明年，秦割漢中地與楚以和。楚王曰：「不願得地，願得張儀而甘心焉。」張儀聞，乃曰：「以一儀而當漢中地，臣請往如楚。」如楚，又因厚幣用事者臣靳尚，而設詭辯於懷王之寵姬鄭袖。懷王竟聽鄭袖，復釋去張儀。是時屈平旣疏，不復在位，使於齊，頋反，諫懷王曰：「何不殺張儀？」懷王悔，追張儀不及。<span class="style7">【索隱】張儀傳無此語。</span></p>
<p id="p5"><a class="gg-link" href="#p5" onclick="return changeColor(this);"></a>其後諸侯共擊楚，大破之，殺其將唐昧。<span class="style7">【集解】徐廣曰：「二十八年敗唐昧也。」【正義】昧，莫葛反。</span></p>
<p id="p6"><a class="gg-link" href="#p6" onclick="return changeColor(this);"></a>時秦昭王與楚婚，欲與懷王會。懷王欲行，屈平曰：「秦虎狼之國，不可信，不如無行。」<span class="style7">【索隱】楚世家昭雎有此言，蓋二人同諫王，故彼此各隨錄之也。</span>懷王稚子子蘭勸王行：「奈何絕秦歡！」懷王卒行。入武關，秦伏兵絕其後，因留懷王，<span class="style7">【集解】徐廣曰三十年入秦。</span>以求割地。懷王怒，不聽。亡走趙，趙不內。復之秦，竟死於秦而歸葬。</p>
<p id="p7"><a class="gg-link" href="#p7" onclick="return changeColor(this);"></a>長子頃襄王立，<span class="style7">【索隱】名橫。</span>以其弟子蘭為令尹。楚人旣咎子蘭以勸懷王入秦而不反也。</p>
<p id="p8"><a class="gg-link" href="#p8" onclick="return changeColor(this);"></a>屈平旣嫉之，雖放流，睠頋楚國，繫心懷王，不忘欲反，冀幸君之一悟，俗之一改也。其存君興國而欲反覆之，一篇之中三致志焉。然終無可奈何，故不可以反，卒以此見懷王之終不悟也。人君無愚智賢不肖，<span class="style7">【索隱】此已下太史公傷懷王之不任賢，信讒而不能反國之論也。</span>莫不欲求忠以自為，舉賢以自佐，然亡國破家相隨屬，而聖君治國累世而不見者，其所謂忠者不忠，而所謂賢者不賢也。懷王以不知忠臣之分，故內惑於鄭袖，外欺於張儀，疏屈平而信上官大夫、令尹子蘭。兵挫地削，亡其六郡，身客死於秦，為天下笑。此不知人之禍也。易曰：「井泄不食，<span class="style7">【集解】向秀曰：「泄者，浚治去泥濁也。」【索隱】向秀字子期，晉人，注易。</span>為我心惻，<span class="style7">【集解】張璠曰：「可為惻然，傷道未行也。」【索隱】張璠亦晉人，注易也。</span>可以汲。王明，並受其福。」<span class="style7">易象曰：「求王明受福也。」【索隱】京房易章句言「我之道可汲而用。上有明王，汲我道而用之，天下並受其福，故曰『王明並受其福』也。」</span>王之不明，豈足福哉！<span class="style7">【集解】徐廣曰：「一云『不足福』。」【正義】言楚王不明忠臣，豈足受福，故屈原懷沙自沈。</span></p>
<p id="p9"><a class="gg-link" href="#p9" onclick="return changeColor(this);"></a>令尹子蘭聞之大怒，卒使上官大夫短屈原於頃襄王，頃襄王怒而遷之。<span class="style7">【集解】離騷序曰遷於江南。</span></p>
<p id="p10"><a class="gg-link" href="#p10" onclick="return changeColor(this);"></a>屈原至於江濵，被髮行吟澤畔。顏色憔悴，形容枯槁。漁父見而問之<span class="style7">【索隱】父音甫。</span>曰：「子非三閭大夫歟？<span class="style7">【集解】離騷序曰：「三閭之職，掌王族三姓，曰昭、屈、景，序其譜屬，率其賢良，以厲國士。」</span>何故而至此？」屈原曰：「舉世混濁而我獨清，衆人皆醉而我獨醒，是以見放。」漁父曰：「夫聖人者，不凝滯於物而能與世推移。舉世混濁，何不隨其流而揚其波？<span class="style7">【索隱】楚詞隨其流作「滑其泥」也。</span>衆人皆醉，何不餔其糟而啜其醨？何故懷瑾握瑜而自令見放為？」<span class="style7">【索隱】楚詞「懷瑾握瑜」作「深思高舉」也。</span>屈原曰：「吾聞之，新沐者必彈冠，新浴者必振衣，人又誰能以身之察察，<span class="style7">【集解】王逸曰：「己靜絜。」</span>受物之汶汶者乎！<span class="style7">【集解】王逸曰：「蒙垢敝。」【索隱】汶汶音門門。汶汶猶昏暗不明也。</span>寧赴常流而葬乎江魚腹中耳，<span class="style7">【索隱】常流猶長流也。</span>又安能以皓皓之白而蒙世之溫蠖乎！」<span class="style7">【索隱】蠖音烏廓反。溫蠖猶惛憤。楚詞作「蒙世之塵埃哉」。</span></p>
<p id="p11"><a class="gg-link" href="#p11" onclick="return changeColor(this);"></a>乃作懷沙之賦。<span class="style7">【索隱】楚詞九懷曰「懷沙礫以自沉」，此其義也。</span>其辭曰：</p>
<p id="p12"><a class="gg-link" href="#p12" onclick="return changeColor(this);"></a> 　　陶陶孟夏兮，草木莽莽。<span class="style7">【集解】王逸曰：「陶陶，盛陽貌。莽莽，盛茂貌。」【索隱】莽音姥。【正義】莫古反。</span>傷懷永哀兮，汩徂南土。<span class="style7">【集解】王逸曰：「汩，行貌。」【索隱】方言曰：「謂疾行也。」</span>眴兮窈窈，<span class="style7">【集解】徐廣曰：「眴，眩也。」【索隱】眴音舜，音烏鳥反。」</span>孔靜幽墨。<span class="style7">【集解】王逸曰：「孔，甚也。墨，無聲也。」【正義】孔，甚。墨，無聲。言江南山高澤深，視之眴；野甚清淨，歎無人聲。</span>冤結紆軫兮，離愍之長鞠；<span class="style7">【集解】王逸曰：「鞠，窮。紆，屈也。軫，痛也。愍，病也。」</span>撫情効志兮，俛詘以自抑。</p>
<p id="p13"><a class="gg-link" href="#p13" onclick="return changeColor(this);"></a>　　刓方以為圜兮，常度未替；<span class="style7">【集解】王逸曰：「刓，削；度，法；替，廢也。言人刓削方木，欲以為圓，其常法度尚未廢也。」【索隱】刓音五官反。</span>易初本由兮，君子所鄙。<span class="style7">【集解】王逸曰：「由，道也。」【正義】本，常也。鄙，恥也。言人遭世不道，變易初行，違離光道，君子所鄙。</span>章畫職墨兮，前度未改；<span class="style7">【集解】王逸曰：「章，明也。度，法也。言工明於所畫，念其繩墨，修前人之法，不易其道，則曲木直而惡木好。」【索隱】畫，計畫也。楚詞「職」作「志」。志，念也。餘如注所解。</span>內直質重兮，大人所盛。<span class="style7">【集解】王逸曰：「言人質性敦厚，心志正直，行無過失，則大人君子所盛美也。」</span>巧匠不斵兮，孰察其揆正？玄文幽處兮，矇謂之不章；<span class="style7">【集解】王逸曰：「玄，黑也。矇，盲者也。詩云『矇瞍奏公』。章，明也。」</span>離婁微睇兮，瞽以為無明。<span class="style7">【集解】王逸曰：「離婁，古明視者也。瞽，盲也。」【正義】睇，田帝反，眄也。</span>變白而為黑兮，倒上以為下。<span class="style7">【索隱】下音戶。</span>鳳皇在笯兮，雞雉翔舞。<span class="style7">【集解】徐廣曰：「笯，一作『郊』。」駰案：王逸曰「笯，籠落也」。【索隱】笯音奴，又女加反。籠落謂藤蘿之相籠絡也。楚詞「雉」作「鶩」。【正義】應瑞圖云：「黃帝問天老曰：『鳳鳥何如？』天老曰：『鴻前而麟後，蛇頸而魚尾，龍文而龜身，燕頷而雞喙，首戴德，頸揭義，背負仁，心入信，翼俟順，足履正，尾繫武，小音金，大音鼓，延頸奮翼，五色備舉。』」</span>同糅玉石兮，一槩而相量。<span class="style7">【集解】王逸曰：「忠佞不異。」</span>夫黨人之鄙妬兮，羌不知吾所臧。<span class="style7">【集解】王逸曰：「莫昭我之善意。」【索隱】按王師叔云「羌，楚人語辭」。言卿何為也。【正義】羌音彊。</span></p>
<p id="p14"><a class="gg-link" href="#p14" onclick="return changeColor(this);"></a>　　任重載盛兮，陷滯而不濟；<span class="style7">【集解】王逸曰：「言己才力盛壯，可任用重載，而身陷沒沈滯，不得成其本志也。」</span>懷瑾握瑜兮，窮不得余所示。<span class="style7">【集解】王逸曰：「示，語也。」</span>邑犬羣吠兮，吠所怪也；誹駿疑桀兮，固庸態也。<span class="style7">【集解】王逸曰：「千人才為俊，一國高為桀也。庸，冢賤之人也。」【索隱】尹文子云「千人曰俊，萬人曰桀」。今乃誹俊疑傑，固是庸人之態也。</span>文質踈內兮，衆不知吾之異采；<span class="style7">【集解】徐廣曰：「異，一作『奧』。」駰案：王逸曰「采，文采也」。</span>材樸委積兮，莫知余之所有。重仁襲義兮，謹厚以為豐；<span class="style7">【集解】王逸曰：「重，累也。襲，及也。」</span>重華不可牾兮，<span class="style7">【集解】王逸曰：「牾，逢也。」【索隱】楚詞「牾」作「遌」，並吾故反。</span>孰知余之從容！古固有不並兮，豈知其故也？<span class="style7">【索隱】楚詞作「莫知其何故」。</span>湯禹久遠兮，邈不可慕也。懲違改忿兮，抑心而自彊；離湣而不遷兮，願志之有象。<span class="style7">【集解】王逸曰：「象，法也。」</span>進路北次兮，<span class="style7">【正義】北次將就。</span>日昧昧其將暮；含憂虞哀兮，限之以大故。<span class="style7">【集解】王逸曰：「娛，樂也。大故謂死亡也。」【索隱】楚詞作「舒憂娛哀」。娛音虞。娛者，樂也。</span></p>
<p id="p15"><a class="gg-link" href="#p15" onclick="return changeColor(this);"></a>　　亂曰：<span class="style7">【索隱】王師叔曰：「亂者，理也。所以發理辭指，撮總其要，而重理前意也。」</span>浩浩沅、湘兮，<span class="style7">【索隱】二水名。地理志湘水出零陵陽海山，北入江。沅即湘之後流也。【正義】說文云：「沅水出牂柯，東北流入江。湘水出零陵縣陽海山，北入江。」按：二水皆經岳州而入大江也。</span>分流汨兮。<span class="style7">【集解】王逸：「汨，流也。」</span>脩路幽拂兮，<span class="style7">【索隱】楚詞作「幽蔽」也。</span>道遠忽兮。曾唫恒悲兮，永歎慨兮。世旣莫吾知兮，人心不可謂兮。<span class="style7">【集解】王逸曰：「謂猶說也。」【索隱】楚詞無「曾唫」已下二十一字。</span>懷情抱質兮，獨無匹兮。伯樂旣歿兮，驥將焉程兮？<span class="style7">【集解】王逸曰：「程，量也。」</span>人生有命兮，各有所錯兮。<span class="style7">【集解】王逸曰：「錯，安也。」</span>定心廣志，餘何畏懼兮？<span class="style7">【索隱】楚詞「餘」並作「余」。</span>曾傷爰哀，永歎喟兮。<span class="style7">【集解】王逸曰：「喟，息也。」</span>世溷不吾知，心不可謂兮。知死不可讓兮，願勿愛兮。明以告君子兮，吾將以為類兮。<span class="style7">【集解】王逸曰：「類，法也。」【正義】類，例也。以為忠臣不事亂君之例。</span></p>
<p id="p16"><a class="gg-link" href="#p16" onclick="return changeColor(this);"></a>於是懷石，遂自投汨羅以死。<span class="style7">【集解】應劭曰：「汨水在羅，故曰汨羅也。」【索隱】地理志長沙有羅縣，羅子之所徙。荊州記「羅縣北帶汨水」。汨音覓也。【正義】故羅縣城在岳州湘陰縣東北六十里。春秋時羅子國，秦置長沙郡而為縣也。按：縣北有汨水及屈原廟。續齊諧記云：「屈原以五月五日投汨羅而死，楚人哀之，每於此日以竹筒貯米投水祭之。漢建武中，長沙區回白日忽見一人，自稱三閭大夫。謂回曰：『聞君常見祭，甚善。但常年所遺，並為蛟龍所竊，今若有惠，可以練樹葉塞上，以五色絲轉縛之，此物蛟龍所憚。』回依其言。世人五月五日作糉，并帶五色絲及練葉，皆汨羅之遺風。」</span></p>
<p id="p17"><a class="gg-link" href="#p17" onclick="return changeColor(this);"></a>屈原旣死之後，楚有宋玉、唐勒、景差<span class="style7">【集解】徐廣曰：「或作『慶』。」【索隱】楊子法言及漢書古今人表皆作「景瑳」，今作「差」是字省耳。又按：徐、裴、鄒三家皆無音，是讀如字也。</span>之徒者，皆好辭而以賦見稱；然皆祖屈原之從容辭令，終莫敢直諫。其後楚日以削，數十年竟為秦所滅。</p>
<p id="p18"><a class="gg-link" href="#p18" onclick="return changeColor(this);"></a>自屈原沈汨羅後百有餘年，漢有賈生，為長沙王太傅，過湘水，投書以弔屈原。</p>
<p id="p19"><a class="gg-link" href="#p19" onclick="return changeColor(this);"></a>賈生名誼，雒陽人也。年十八，以能誦詩屬書聞於郡中。吳廷尉為河南守，聞其秀才，<span class="style7">【正義】顏云：「秀，美也。」應劭云：「避光武諱改『茂才』也。」</span>召置門下，甚幸愛。孝文皇帝初立，聞河南守吳公<span class="style7">【索隱】吳，姓。史失名，故稱公。</span>治平為天下第一，故與李斯同邑而常學事焉，乃徵為廷尉。廷尉乃言賈生年少，頗通諸子百家之書。文帝召以為博士。</p>
<p id="p20"><a class="gg-link" href="#p20" onclick="return changeColor(this);"></a>是時賈生年二十餘，最為少。每詔令議下，諸老先生不能言，賈生盡為之對，人人各如其意所欲出。諸生於是乃以為能，不及也。孝文帝說之，超遷，一歲中至太中大夫。</p>
<p id="p21"><a class="gg-link" href="#p21" onclick="return changeColor(this);"></a>賈生以為漢興至孝文二十餘年，天下和洽，而固當改正朔，易服色，法制度，定官名，興禮樂，乃悉草具其事儀法，色尚黃，數用五，<span class="style7">【正義】漢文帝時黃龍見成紀，故改為土也。</span>為官名，悉更秦之法。孝文帝初即位，謙讓未遑也。諸律令所更定，及列侯悉就國，其說皆自賈生發之。於是天子議以為賈生任公卿之位。絳、灌、東陽侯、馮敬之屬盡害之，<span class="style7">【正義】絳、灌，周勃、灌嬰也。東陽侯，張相如。馮敬時為御史大夫。</span>乃短賈生曰：「雒陽之人，年少初學，專欲擅權，紛亂諸事。」於是天子後亦疏之，不用其議，乃以賈生為長沙王太傅。<span class="style7">【索隱】誼為傅是吳芮之玄孫差襲長沙王之時也，非景帝之子長沙王發也。荊州記長沙城西北隅，有賈誼祠及誼坐石牀在也。</span></p>
<p id="p22"><a class="gg-link" href="#p22" onclick="return changeColor(this);"></a>賈生旣辭往行，聞長沙卑溼，自以壽不得長，又以適去，<span class="style7">【集解】徐廣曰：「適，竹革反。」韋昭曰：「謫，譴也。」【索隱】字林云：「丈厄反。」</span>意不自得。及渡湘水，為賦以弔屈原。其辭曰：</p>
<p id="p23"><a class="gg-link" href="#p23" onclick="return changeColor(this);"></a>　　共承嘉惠兮，<span class="style7">【集解】張晏曰恭敬也。</span>俟罪長沙。側聞屈原兮，自沈汨羅。造託湘流兮，<span class="style7">【索隱】造音七到反。</span>敬弔先生。遭世罔極兮，乃隕厥身。嗚呼哀哉，逢時不祥！鸞鳳伏竄兮，<span class="style7">【索隱】竄音七外反。</span>鴟梟翱翔。闒茸尊顯兮，讒諛得志；<span class="style7">【索隱】闒音天臘反。茸音而隴反。應劭、胡廣云「闒茸不才之人，無六翮翱翔之用而反尊貴」。字林曰「闒茸，不肖之人」。</span>賢聖逆曳兮，方正倒植。<span class="style7">【索隱】胡廣云：「逆曳，不得順隨道而行也。倒植，賢不肖顛倒易位也。」</span>世謂伯夷貪兮，謂盜跖廉；<span class="style7">【索隱】漢書作「隨、夷溷兮跖、蹻廉」，一句皆兼兩人。隨，卞隨也。夷，伯夷也。跖，盜跖也。蹻，莊蹻也。</span>莫邪為頓兮，<span class="style7">【集解】應劭曰：「莫邪，吳大夫也，作寶劔，因以冠名。」瓚曰：「許慎曰莫邪，大戟也。」【索隱】吳越春秋曰：「吳王使干將造劔二枚，一曰干將，二曰莫邪。」莫邪、干將，劔名也。頓，鈍也。</span>鈆刀為銛。<span class="style7">【集解】徐廣曰：「思廉反。」駰案：漢書音義曰「銛謂利」。【索隱】鈆者，錫也。銛，利也，音纖。言其暗惑也。</span>于嗟嚜嚜兮，生之無故！<span class="style7">【集解】應劭曰：「嚜嚜，不自得意。」瓚曰：「生謂屈原也。」</span>斡弃周鼎兮寶康瓠，<span class="style7">【集解】如淳曰：「斡，轉也。爾雅曰『康瓠謂之甈』，大瓠也。」應劭曰：「康，容也。斡音筦。筦，轉也。一曰康，空也。」【索隱】斡音烏活反。甈音五列反。李廵云「康謂大瓠也」。</span>騰駕罷牛兮驂蹇驢，<span class="style7">【正義】罷音皮。</span>驥垂兩耳兮服鹽車。<span class="style7">【索隱】戰國策曰：「夫驥服鹽車上太山中阪，遷延負轅不能上，伯樂下車哭之也。」</span>章甫薦屨兮，<span class="style7">【集解】應劭曰：「章甫，殷冠也。」</span>漸不可久；<span class="style7">【集解】劉向別錄曰：「因以自諭自恨也。」</span>嗟苦先生兮，獨離此咎！<span class="style7">【集解】應劭曰：「嗟，咨嗟。苦，勞苦。言屈原遇此難也。」</span></p>
<p id="p24"><a class="gg-link" href="#p24" onclick="return changeColor(this);"></a>　　訊曰：<span class="style7">【集解】李奇曰：「訊，告也。」張晏曰：「訊，離騷下章亂辭也。」【索隱】訊音信。劉伯莊音素對反。訊猶宣也，重宣其意。周成解誥音碎也。</span>已矣，國其莫我知，獨堙鬱兮<span class="style7">【索隱】漢書作「壹鬱」，亦通。</span>其誰語？鳳漂漂其高遰兮，<span class="style7">【索隱】遰音逝。</span>夫固自縮而遠去。襲九淵之神龍兮，<span class="style7">【集解】鄧展曰：「襲，重也。」或曰襲，覆也，猶言察也。【索隱】莊子曰「千金之珠必在九重之淵，而驪龍頷下」，故云「九淵之神龍」也。</span>沕<span class="style7">【集解】徐廣曰：「亡筆反。」</span>深潛以自珍。<span class="style7">【集解】徐廣曰：「沕，潛藏也。」</span>彌融爚<span class="style7">【集解】徐廣曰：「一云『偭蟂獺』。」【正義】顧野王云：「彌，遠也。融，明也。爚，光也。」沒深藏以自珍，彌遠明光以隱處也。</span>以隱處兮，<span class="style7">【集解】徐廣曰：「一本云『彌蝎爚以隱處』也。」【索隱】案徐所注，蓋三本，總不同也。蘇林云「偭音面」。應劭云「偭，背也。蟂獺，水蟲，害魚者。以言背惡從善也」。郭璞注爾雅云「似鳧，江東謂之魚鵁」。</span>夫豈從螘與蛭螾？<span class="style7">【集解】漢書「螘」字作「蝦」。韋昭曰：「蝦，蝦蟆也。蛭，水蟲。螾，丘螾也。」【索隱】螘音蟻。漢書作「蝦」。言偭然絕於蟂獺，況從蝦與蛭螾也。蛭音質。螾音引也。【正義】言寧投水合神龍，豈陸葬從蟻與蛭蚓。</span>所貴聖人之神德兮，遠濁世而自藏。使騏驥可得係羈兮，豈云異夫犬羊！<span class="style7">【正義】使騏驥可得係縛羈絆，則與犬羊無異。責屈原不去濁世以藏隱。騏文如綦也。驥，千里馬。</span>般紛紛其離此尤兮，<span class="style7">【集解】蘇林曰：「般音盤。」孟康曰：「般音班。」或曰盤桓不去，紛紛構讒意也。【索隱】尤謂怨咎也。</span>亦夫子之辜也！<span class="style7">【索隱】漢書「辜」作「故」。夫子謂屈原也。李奇曰：「亦夫子不如麟鳳翔逝之故，罹此咎也。」</span>瞝九州而相君兮，<span class="style7">【索隱】瞝音丑知反，謂歷觀也。漢書作「歷九州」。</span>何必懷此都也？鳳皇翔于千仞之上兮，覽德輝焉下之；<span class="style7">【索隱】言鳳皇翔，見人君有德乃下。故禮曰「德煇動乎內」是也。</span>見細德之險微兮，搖增翮<span class="style7">【集解】徐廣曰：「一云『遙增擊』也。」</span>逝而去之。<span class="style7">【正義】搖，動也。增，加也。言見細德之人，又有險難微起，則合加動羽翮，遠逝而去之。</span>彼尋常之汙瀆兮，<span class="style7">【集解】應劭曰：「八尺曰尋，倍尋曰常。」【索隱】汙，潢也；瀆，小渠也。</span>豈能容吞舟之魚！橫江湖之鱣鱏兮，<span class="style7">【集解】如淳曰：「大魚也。」瓚曰：「鱏魚無鱗，口近腹下。」</span>固將制於蟻螻。<span class="style7">【索隱】莊子云庚桑楚謂弟子曰「吞舟之魚，蕩而失水，則螻蟻能制之」。戰國策齊人說靖郭君亦同。案：以此喻小國暗主不容忠臣，而為讒賊小臣之所見害。</span></p>
<p id="p25"><a class="gg-link" href="#p25" onclick="return changeColor(this);"></a>賈生為長沙王太傅<span class="style7">【正義】漢文帝年表云吳芮之玄孫差襲長沙王也。傅為長沙靖王差之二年也。括地志云：「吳芮故城在潭州長沙縣東南三百里。賈誼宅在縣南三十步。湘水記云『誼宅中有一井，誼所穿，極小而深，上斂下大，其狀如壺。傍有一局腳石床，容一人坐，形流古制，相承云誼所坐』。」</span>三年，有鴞飛入賈生舍，止於坐隅。楚人命鴞曰「服」。<span class="style7">【集解】晉灼曰：「異物志有山鴞，體有文色，土俗因形名之曰服。不能遠飛，行不出域。」【索隱】鄧展云「似鵲而大」。。荊州記云「巫縣有鳥如雌雞，其名為鴞，楚人謂之服」。吳錄云「服，黑色也；鳴，自呼其名。」</span>賈生旣以適居長沙，長沙卑溼，自以為壽不得長，傷悼之，乃為賦以自廣。<span class="style7">【索隱】姚氏云「廣猶寬也」。</span>其辭曰：</p>
<p id="p26"><a class="gg-link" href="#p26" onclick="return changeColor(this);"></a>　　單閼之歲兮，<span class="style7">【集解】徐廣曰：「歲在卯曰單閼。文帝六年歲在丁卯。」【索隱】李廵云「單閼，起也，陽氣推萬物而起，故曰單閼」。孫炎本作「蟬焉」。蟬猶伸也。【正義】閼，烏葛反。</span>四月孟夏，庚子日施兮，服集予舍，<span class="style7">【集解】徐廣曰：「施，一作『斜』。」【索隱】施音移。施猶西斜也。漢書作「斜」也。</span>止于坐隅，貌甚間暇。異物來集兮，私怪其故，發書占之兮，策言其度。<span class="style7">【索隱】漢書作「讖」。說文云「讖，驗言也」。此作「策」蓋讖策之辭。【正義】發策數之書，占其度驗。</span>曰「野鳥入處兮，主人將去」。請問于服兮：「予去何之？<span class="style7">【索隱】于，於也。漢書本有作「子服」者，小顏云「子，加美辭也」。</span>吉乎告我，凶言其菑。<span class="style7">【正義】音災。</span>淹數之度兮，語予其期。」<span class="style7">【集解】徐廣曰：「數，速也。」</span>服乃歎息，舉首奮翼，口不能言，請對以臆。<span class="style7">【正義】協韻音憶。</span></p>
<p id="p27"><a class="gg-link" href="#p27" onclick="return changeColor(this);"></a>　　萬物變化兮，固無休息。斡流而遷兮，<span class="style7">【索隱】斡音烏活反。斡，轉也。</span>或推而還。形氣轉續兮，變化而嬗。<span class="style7">【集解】服虔曰：「嬗音如蟬，謂變蛻也。」或曰蟬蔓相連也。【索隱】韋昭云：「而，如也。如蟬之蛻化也。」蘇林云：「嬗音蟬，謂其相傳與也。」</span>沕穆無窮兮，胡可勝言！<span class="style7">【索隱】漢書「無窮」作「無閒」。沕音密，又音昧。沕穆，深微之貌。以言其理深微，不可盡言也。【正義】沕音勿。</span>禍兮福所倚，<span class="style7">【正義】於犧反，依也。</span>福兮禍所伏；<span class="style7">【索隱】此老子之言。然「禍」字古作「旤」。案：倚者，立身也。伏，下身也。以言禍福遞來，猶如倚伏也。</span>憂喜聚門兮，吉凶同域。<span class="style7">【正義】言禍福相因，吉凶不定。</span>彼吳彊大兮，夫差以敗；越棲會稽兮，句踐霸世。斯游遂成兮，卒被五刑；<span class="style7">【集解】韋昭曰：「斯，李斯也。」</span>傅說胥靡兮，<span class="style7">【集解】徐廣曰：「腐刑也。」【索隱】晉灼云：「胥，相也。靡，隨也。古者相隨坐輕刑之名。」墨子云「傅說衣褐帶索，傭築於傅巖」。傅巖在河東太陽縣。又夏靖書云「猗氏六十里黃河西岸吳阪下，便得隱穴，是說所潛身處也」。</span>乃相武丁。夫禍之與福兮，何異糾纆。<span class="style7">【集解】應劭曰：「福禍相為表裏，如糾纆繩索相附會也。」瓚曰：「糾，絞也。纆，索也。」【索隱】韋昭云：「纆，徽也。」又通俗文云：「合繩曰糾。」字林云：「纆三合繩也，音墨。」糾音九。</span>命不可說兮，孰知其極？水激則旱兮，矢激則遠。<span class="style7">【索隱】此乃淮南子及鶡冠子文也。彼作「水激則悍」。而呂氏春秋作「疾」，以言水激疾則去疾，不能浸潤；矢激疾則去遠也。說文「旱」與「悍」同音，以言水矢流飛，本以無礙為通利，今遇物觸之，則激怒，更勁疾而遠悍，猶人或因禍致福，倚伏無常也。</span>萬物回薄兮，振蕩相轉。雲蒸雨降兮，錯繆相紛。大專槃物兮，<span class="style7">【集解】漢書「專」字作「鈞」。如淳曰：「陶者作器於鈞上，此以造化為大鈞。」【索隱】漢書云「大鈞播物」，此「專」讀曰「鈞」。槃猶轉也，與播義同。如淳云：「陶者作器於鈞上，以造化為大鈞也。」虞喜志林云：「大鈞造化之神，鈞陶萬物，品授羣形者也。」案：上鄒陽傳注云「陶家名模下圓轉者為鈞，言其能制器大小，以比之於天」。</span>坱軋無垠。<span class="style7">【集解】應劭曰：「其氣坱軋，非有限齊也。」坱音若。央軋音若乙。【索隱】案無垠謂無有際畔也。說文云「垠，圻也」。郭璞注方言云「坱圠者，不測也」。王逸注楚詞云「坱圠，雲霧氣昧也」。【正義】坱，烏郎反。軋，於點反。</span>天不可與慮兮，<span class="style7">【索隱】與音預。</span>道不可與謀。遲數有命兮，惡識其時？</p>
<p id="p28"><a class="gg-link" href="#p28" onclick="return changeColor(this);"></a>　　且夫天地為爐兮，造化為工；<span class="style7">【索隱】此莊子文。</span>陰陽為炭兮，萬物為銅。<span class="style7">【索隱】旣以陶冶喻造化，故以陰陽為炭，萬物為銅也。</span>合散消息兮，安有常則；<span class="style7">【索隱】莊子云：「人之生也，氣之聚也，聚則為生，散則為死。」</span>千變萬化兮，未始有極。<span class="style7">【索隱】莊子云：「人之形千變萬化，未始有極。」</span>忽然為人兮，何足控摶；<span class="style7">【集解】如淳曰：「控，引也。控摶，玩弄愛生之意也。」【索隱】摶音徒端反。控摶謂引持而自玩弄，貴生之意也。又本作「控揣」。揣音初委反，又音丁果反。揣者，量也。故晉灼云「或然為人，言此生甚輕耳，何足引物量度己年命之長短而愛惜乎」！</span>化為異物兮，又何足患！<span class="style7">【索隱】謂死而形化為鬼，是為異物也。患協韻音環。</span>小知自私兮，賤彼貴我；<span class="style7">【索隱】莊子云「以物觀之，自貴而相賤」是也。</span>通人大觀兮，物無不可。<span class="style7">【索隱】莊子云「物固有所然，物固有所可，無物不然，無物不可」也。</span>貪夫徇財兮，烈士殉名；<span class="style7">【集解】應劭曰：「徇，營也。」瓚曰：「以身從物曰徇。」【索隱】此語亦出莊子。</span>夸者死權兮，<span class="style7">【集解】應劭曰：「夸，毗也。好營死於權利。」瓚曰：「夸，泰也。莊子曰『權勢不尤，則夸者不悲』也。」【索隱】言好夸毗者死於權利，是言貪權勢以自矜夸者，至死不休也。尤，甚也。言勢不甚用，則夸毗者可悲也。</span>品庶馮生。<span class="style7">【集解】孟康曰：「馮，貪也。」【索隱】漢書作「每生」，音謀在反。孟康云「每者，貪也」。服虔云「每，念生也」。鄒誕本亦作「每」，言唯念生而已。今此作「馮」，馮亦持念之意也。然案方言「每」字合從手旁，每音莫改反也。【正義】馮音憑。</span>怵迫之徒兮，或趨西東；<span class="style7">【集解】孟康曰：「怵，為利所誘怵也。迫，迫貧賤，東西趨利也。」【索隱】漢書亦有作「私東」。應劭云：「仕諸侯為私。時天子居長安，諸王悉在關東，羣小怵然，內迫私家，樂仕諸侯，故云『怵迫私東』也。」李奇曰：『私』多作『西』者，言東西趨利也。」怵音黜。又言怵者，誘也。</span>大人不曲兮，億變齊同。<span class="style7">【索隱】張機云：「德無不包，靈府弘曠，故名『大人』。」</span>拘士繫俗兮，攌如囚拘；<span class="style7">【集解】徐廣曰：「攌音華板反，又音脘。」【索隱】攌音和板反。說文云「攌，大木柵也」。漢書作「㩈」，音去隕反。</span>至人遺物兮，獨與道俱。<span class="style7">【索隱】莊子云：「古之至人先存諸己，後存諸人。」張機云：「體盡於聖，德美之極，謂之至人。」</span>衆人或或兮，好惡積意；<span class="style7">【集解】李奇曰：「或或，東西也。所好所惡，積之萬億也。」瓚曰：「言衆懷抱好惡，積之心意。」【正義】按：意，合韻音憶。</span>真人淡漠兮，獨與道息。<span class="style7">【索隱】莊子云：「古之真人，不知悅生，不知惡死，不以心捐道，不以人助天。」呂氏春秋曰：「精氣日新，邪氣盡去，反其天年，謂之真人也。」</span>釋知遺形兮，超然自喪；<span class="style7">【集解】服虔曰：「絕聖弃知而忘其身也。」【索隱】遺形者，「形故可使如槁木」是也。自喪者，謂「心若死灰」也。莊周云「今者吾喪我，汝知之乎」？</span>寥廓忽荒兮，與道翱翔。乘流則逝兮，得坻則止；<span class="style7">【集解】徐廣曰：「坻，一作『坎』。」駰案：張晏曰「坻，水中小洲也」。【索隱】漢書「坻」作「坎」。周易坎「九二，有險」，言君子見險則止。</span>縱軀委命兮，不私與己。其生若浮兮，其死若休；<span class="style7">【索隱】莊子云「勞我以生，休我以死」也。</span>澹乎若深淵之靜，氾乎若不繫之舟。<span class="style7">【索隱】出莊子也。</span>不以生故自寶兮，養空而游；<span class="style7">【集解】漢書音義曰：「如舟之空也。」【索隱】鄧展云：「自寶，自貴也。」養空而游，言體道之人但養空性而心若浮舟也。</span>德人無累兮，知命不憂。<span class="style7">【索隱】德人謂上德之人，心中無物累，是得道之士也。</span>細故慸葪兮，何足以疑！<span class="style7">【集解】韋昭曰：「慸音士介反。」【索隱】葪音介。漢書作「介」。張楫云：「遰介，鯁刺也。以言細微事故不足遰介我心，故云『 何足以疑』也。」【正義】慸，忍邁反。葪，加邁反。</span></p>
<p id="p29"><a class="gg-link" href="#p29" onclick="return changeColor(this);"></a>後歲餘，賈生徵見。孝文帝方受釐，<span class="style7">【集解】徐廣曰：「祭祀福胙也。」駰案：如淳曰「漢唯祭天地五畤，皇帝不自行，祠還致福」。釐音僖。</span>坐宣室。<span class="style7">【集解】蘇林曰：「未央前正室。」【索隱】三輔故事云：「宣室在未央殿北。」應劭云：「釐，祭餘肉也。音僖。」</span>上因感鬼神事，而問鬼神之本。賈生因具道所以然之狀。至夜半，文帝前席。旣罷，曰：「吾久不見賈生，自以為過之，今不及也。」居頃之，拜賈生為梁懷王太傅。<span class="style7">【索隱】梁懷王名楫，文帝子。</span>梁懷王，文帝之少子，愛，而好書，故令賈生傅之。</p>
<p id="p30"><a class="gg-link" href="#p30" onclick="return changeColor(this);"></a>文帝復封淮南厲王子四人皆為列侯。賈生諫，以為患之興自此起矣。賈生數上疏，言諸侯或連數郡，非古之制，可稍削之。文帝不聽。</p>
<p id="p31"><a class="gg-link" href="#p31" onclick="return changeColor(this);"></a>居數年，懷王騎，墯馬而死，<span class="style7">【集解】徐廣曰：「文帝十一年。」</span>無後。賈生自傷為傅無狀，哭泣歲餘，亦死。賈生之死時年三十三矣。及孝文崩，孝武皇帝立，舉賈生之孫二人至郡守，而賈嘉最好學，世世其家，與余通書。至孝昭時，列為九卿。</p>
<p id="p32"><a class="gg-link" href="#p32" onclick="return changeColor(this);"></a>太史公曰：余讀離騷、天問、招魂、哀郢，悲其志。適長沙，觀屈原所自沈淵，<span class="style7">【索隱】荊州記云「長沙羅縣，北帶汨水。去縣四十里是原自沈處，北岸有廟也」。</span>未嘗不垂涕，想見其為人。及見賈生弔之，又怪屈原以彼其材，游諸侯，何國不容，而自令若是。讀服鳥賦，同死生，輕去就，又爽<span class="style7">【集解】徐廣曰：「一本作『奭』。」</span>然自失矣。</p>
<p class="style8" id="p33"><a class="gg-link" href="#p33" onclick="return changeColor(this);"></a>索隱述贊曰：屈平行正，以事懷王。瑾瑜比㓗，日月爭光。忠而見放，讒者益章。賦騷見志，懷沙自傷。百年之後，空悲弔湘。</p>
</div>
</div>
</div>
</div>
</body></html>