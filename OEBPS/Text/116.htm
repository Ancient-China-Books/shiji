<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷百一十六‧西南夷列傳第五十六</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷百一十六・西南夷列傳第五十六</h1>
<hr/>
<p id="p0"><a class="gg-link" href="#p0" onclick="return changeColor(this);"></a>西南夷君長<span class="style7">【正義】在蜀之南。</span>以什數，<span class="style7">【索隱】劉氏音所具反。鄒氏音所主反。</span>夜郎最大；<span class="style7">【索隱】荀悅云：「犍為屬國也。」韋昭云：「漢為縣，屬牂柯。」按：後漢書云「夜郎東接交阯，其地在胡南，其君長本出於竹，以竹為姓也」。【正義】今瀘州南大江南岸協州、曲州，本夜郎國。</span>其西靡莫之屬<span class="style7">【正義】在蜀南以下及西也。靡非在姚州北，去京西南四千九百三十五里，即靡莫之夷。【索隱】夷邑名，滇與同姓。</span>以什數，滇最大；<span class="style7">【集解】如淳曰：「滇音顛。顛馬出其國也。」【索隱】崔浩云：「後為縣，越嶲太守所理也。」【正義】昆州、郎州等本滇國，去京西五千三百七十里也。</span>自滇以北君長以什數，卭都最大：此皆魋結，<span class="style7">【索隱】魋，漢書作「椎」，音直追反。結音計。</span>耕田，有邑聚。其外西自同師以東，<span class="style7">【集解】韋昭曰：「邑名也。」【索隱】漢書作「桐鄉」。</span>北至楪榆，<span class="style7">【集解】韋昭曰：「在益州。楪音葉。」【正義】上音葉。楪澤在靡北百餘里。漢楪榆縣在澤西益都。靡非，本葉榆王屬國也。</span>名為嶲、昆明，<span class="style7">【集解】徐廣曰：「永昌有嶲唐縣。」【索隱】崔浩云：「二國名。」韋昭云：「嶲，益州縣。」【正義】嶲音髓。今嶲州也。昆明，嶲州縣，蓋南接昆明之地，因名也。</span>皆編髮，隨畜遷徙，<span class="style7">【正義】編，步典反。畜，許又反。皆嶲、昆明之俗也。</span>毋常處，毋君長，地方可數千里。自嶲以東北，君長以什數，徙、筰都最大；<span class="style7">【集解】徐廣曰：「徙在漢嘉。筰音昨，在越嶲。」【索隱】服虔云：「二國名。」韋昭云：「徙縣屬蜀。筰縣在越嶲。」徐廣云：「筰音昨。」【正義】徙音斯。括地志云：「筰州本西蜀徼外，曰貓羌嶲。地理志云徙縣也。華陽國志雅州卭郲山本名卭筰山，故卭人、筰人界。」</span>自筰以東北，君長以什數，冉駹最大。<span class="style7">【索隱】案應劭云「汶江郡本冉駹。音亡江反」。【正義】括地志云：「蜀西徼外羌，茂州、冉州本冉駹國地也。後漢書云冉駹其山有六夷、七羌、九氐，各有部落也。」</span>其俗或士箸，或移徙，在蜀之西。自冉駹以東北，君長以什數，白馬最大，<span class="style7">【索隱】案夷邑名，即白馬氐。【正義】括地志云：「隴右成州、武州皆白馬氐，其豪族楊氏居成州仇池山上。」</span>皆氐類也。此皆巴蜀西南外蠻夷也。</p>
<p id="p1"><a class="gg-link" href="#p1" onclick="return changeColor(this);"></a>始楚威王時，使將軍莊蹻<span class="style7">【正義】其略反。郎州、昆州即莊蹻所王。</span>將兵循江上，略巴蜀黔中以西。莊蹻者，故楚莊王苗裔也。<span class="style7">【索隱】蹻音炬灼反。楚莊王弟，為盜者。</span>蹻至滇池，地方三百里，<span class="style7">【索隱】地理志益州滇池縣，澤在西北。後漢書云：「其池水源深廣，而更淺狹，有似倒流，故謂滇池。」【正義】括地志云：「滇池澤在昆州晉寧縣西南三十里。其水源深廣而更淺狹，有似倒流，故謂滇池。」</span>旁平地，肥饒數千里，以兵威定屬楚。欲歸報，會秦擊奪楚巴、黔中郡，道塞不通，因還，以其衆王滇，變服，從其俗，以長之。秦時常頞<span class="style7">【集解】音案。</span>略通五尺道，<span class="style7">【索隱】謂棧道廣五尺。【正義】括地志云：「五尺道在郎州。顏師古云其處險阨，故道纔廣五尺。如淳云道廣五尺。」</span>諸此國頗置吏焉。十餘歲，秦滅。及漢興，皆弃此國而開蜀故徼。巴蜀民或竊出商賈，取其筰馬、僰僮、<span class="style7">【正義】今益州南戎州北臨大山，古僰國。【索隱】韋昭云：「僰屬犍為，音蒲北反。」服虔云：「舊京師有僰婢。」</span>髦牛，以此巴蜀殷富。</p>
<p id="p2"><a class="gg-link" href="#p2" onclick="return changeColor(this);"></a>建元六年，大行王恢擊東越，東越殺王郢以報。恢因兵威使番陽令<span class="style7">【正義】番音婆。</span>唐蒙風指曉南越。南越食蒙蜀枸醬，<span class="style7">【集解】徐廣曰：「枸，一作『蒟』，音窶。」駰案：漢書音義曰「枸木似穀樹，其葉如桑葉。用其葉作醬酢，美，蜀人以為珍味」。【索隱】案晉灼蒟音矩。劉德云「蒟樹如桑，其椹長二三寸，味酢；取其實以為醬，美」。又云「蒟緣樹而生，非木也。今蜀土家出蒟，實似桑椹，味辛似薑，不酢」。又云「取葉」。此注又云葉似桑葉，非也。廣志云「色黑，味辛，下氣消穀」。窶，求羽反。</span>蒙問所從來，曰「道西北䍧柯，䍧柯江<span class="style7">【正義】崔浩云：「䍧柯，繫船杙也。」常氏華陽國志云：「楚頃襄王時，遣莊蹻伐夜郎，軍至且蘭，椓船於岸而步戰。旣滅夜郎，以且蘭有椓船柯處，乃改其名為䍧柯。」</span>廣數里，出番禺城下」。蒙歸至長安，問蜀賈人，賈人曰：「獨蜀出枸醬，多持竊出市夜郎。夜郎者，臨䍧柯江，江廣百餘步，足以行船。南越以財物役屬夜郎，西至同師，然亦不能臣使也。」蒙乃上書說上曰：「南越王黃屋左纛，地東西萬餘里，名為外臣，實一州主也。今以長沙、豫章徃，水道多絕，難行。竊聞夜郎所有精兵，可得十餘萬，浮船䍧柯江，出其不意，此制越一奇也。誠以漢之彊，巴蜀之饒，通夜郎道，為置吏，易甚。」上許之。乃拜蒙為郎中將，將千人，食重萬餘人，<span class="style7">【索隱】案食貨輜重車也。音持用反。</span>從巴蜀筰關入，遂見夜郎侯多同。蒙厚賜，喻以威德，約為置吏，使其子為令。夜郎旁小邑皆貪漢繒帛，以為漢道險，終不能有也，乃且聽蒙約。還報，乃以為犍為郡。發巴蜀卒治道，自僰道指䍧柯江。<span class="style7">【索隱】崔浩云：「䍧柯，繫船杙也，以為地名。」道猶從也。地理志夜郎又有豚水，東至南海四會入海，此䍧柯江。</span>蜀人司馬相如亦言西夷卭、筰可置郡。使相如以郎中將往喻，皆如南夷，為置一都尉，十餘縣，屬蜀。</p>
<p id="p3"><a class="gg-link" href="#p3" onclick="return changeColor(this);"></a>當是時，巴蜀四郡<span class="style7">【集解】徐廣曰：「漢中，巴郡，廣漢，蜀郡。」</span>通西南夷道，戍轉相饟。數歲，道不通，士罷餓離溼死者甚衆；西南夷又數反，發兵興擊，秏費無功。上患之，使公孫弘往視問焉。還對，言其不便。及弘為御史大夫，是時方築朔方以據河逐胡，弘因數言西南夷害，可且罷，專力事匈奴。上罷西夷，獨置南夷夜郎兩縣一都尉，<span class="style7">【集解】徐廣曰：「元光六年，南夷始置郵亭。」</span>稍令犍為自葆就。<span class="style7">【正義】令犍為自葆守，而漸修成其郡縣也。</span></p>
<p id="p4"><a class="gg-link" href="#p4" onclick="return changeColor(this);"></a>及元狩元年，博望侯張騫使大夏來，言居大夏時見蜀布、卭竹、杖，<span class="style7">【集解】韋昭曰：「卭縣之竹，屬蜀。」瓚曰：「卭，山名。此竹節高實中，可作杖。」</span>使問所從來，曰「從東南身毒國，<span class="style7">【集解】徐廣曰：「字或作『竺』。漢書直云『身毒』，史記一本作『乾毒』。」駰案：漢書音義曰「一名『天竺』，則浮屠胡是也」。【索隱】身音捐，毒音篤。一本作「乾毒」。漢書音義一名「天竺」也。</span>可數千里，得蜀賈人市」。或聞卭西可二千里有身毒國。騫因盛言大夏在漢西南，慕中國，患匈奴隔其道，誠通蜀，身毒國道便近，有利無害。於是天子乃令王然于、柏始昌、呂越人等，使間出西夷西，指求身毒國。至滇，滇王嘗羌<span class="style7">【集解】徐廣曰：「嘗，一作『賞』。」</span>乃留，為求道西十餘輩。歲餘，皆閉昆明，<span class="style7">【集解】如淳曰：「為昆明所閉道。」【正義】昆明在今嶲州南，昆縣是也。</span>莫能通身毒國。</p>
<p id="p5"><a class="gg-link" href="#p5" onclick="return changeColor(this);"></a>滇王與漢使者言曰：「漢孰與我大？」及夜郎侯亦然。以道不通故，各自以為一州主，不知漢廣大。使者還，因盛言滇大國，足事親附。天子注意焉。</p>
<p id="p6"><a class="gg-link" href="#p6" onclick="return changeColor(this);"></a>及至南越反，上使馳義侯因犍為發南夷兵。且蘭君恐遠行，<span class="style7">【索隱】且音子餘反。小國名也。後為縣，屬牂柯。</span>旁國虜其老弱，乃與其衆反，殺使者及犍為太守。漢乃發巴蜀罪人嘗擊南越者八校尉擊破之。會越已破，漢八校尉不下，即引兵還，行誅頭蘭。<span class="style7">【索隱】即且蘭也。</span>頭蘭，常隔滇道者也。已平頭蘭，遂平南夷為䍧柯郡。夜郎侯始倚南越，南越已滅，會還誅反者，夜郎遂入朝。上以為夜郎王。</p>
<p id="p7"><a class="gg-link" href="#p7" onclick="return changeColor(this);"></a>南越破後，及漢誅且蘭、卭君，并殺筰侯，冉駹皆振恐，請臣置吏。乃以卭都為越嶲郡，筰都為沈犂郡，冉駹為汶山郡，<span class="style7">【集解】應劭曰：「今蜀郡岷江。」</span>廣漢西白馬為武都郡。</p>
<p id="p8"><a class="gg-link" href="#p8" onclick="return changeColor(this);"></a>上使王然于以越破及誅南夷兵威風喻滇王入朝。滇王者，其衆數萬人，其旁東北有勞𣹰、靡莫，<span class="style7">【索隱】勞𣹰、靡莫。二國與滇王同姓。</span>皆同姓相扶，未肯聽。勞𣹰、靡莫數侵犯使者吏卒。元封二年，天子發巴蜀兵擊滅勞𣹰、靡莫，以兵臨滇。滇王始首善，以故弗誅。滇王離難西南夷，舉國降，請置吏入朝。於是以為益州郡，賜滇王王印，復長其民。</p>
<p id="p9"><a class="gg-link" href="#p9" onclick="return changeColor(this);"></a>西南夷君長以百數，獨夜郎、滇受王印。滇小邑，最寵焉。</p>
<p id="p10"><a class="gg-link" href="#p10" onclick="return changeColor(this);"></a>太史公曰：楚之先豈有天祿哉？在周為文王師，封楚。及周之衰，地稱五千里。秦滅諸候，唯楚苗裔尚有滇王。漢誅西南夷，國多滅矣，唯滇復為寵王。然南夷之端，見枸醬番禺，大夏杖、卭竹。西夷後揃，剽分二方，<span class="style7">【集解】漢書音義曰：「音翦。」【索隱】揃謂被分割也。剽音匹妙反。言西夷後被揃迫逐，遂剽居西南二方，各屬郡縣。剽亦分義。</span>卒為七郡。<span class="style7">【集解】徐廣曰：「犍為、牂柯、越嶲、益州、武都、沈犁、汶山地也。」</span></p>
<p class="style8" id="p11"><a class="gg-link" href="#p11" onclick="return changeColor(this);"></a>索隱述贊曰：西南外徼，莊蹻首通。漢因大夏，乃命唐蒙。勞𣹰、靡莫，異俗殊風。夜郎最大，卭、筰稱雄。及置郡縣，萬代推功。</p>
</div>
</div>
</div>
</div>
</body></html>