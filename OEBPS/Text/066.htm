<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷六十六‧伍子胥列傳第六</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷六十六・伍子胥列傳第六</h1>
<hr/>
<p id="p0"><a class="gg-link" href="#p0" onclick="return changeColor(this);"></a>伍子胥者，楚人也，名員。員父曰伍奢。員兄曰伍尚。其先曰伍舉，以直諫事楚莊王，<span class="style7">【索隱】按舉直諫，見左氏、楚系家。</span>有顯，故其後世有名於楚。</p>
<p id="p1"><a class="gg-link" href="#p1" onclick="return changeColor(this);"></a>楚平王有太子名曰建，使伍奢為太傅，費無忌為少傅。<span class="style7">【索隱】按左傳作「費無極」。</span>無忌不忠於太子建。平王使無忌為太子取婦於秦，秦女好，無忌馳歸報平王曰：「秦女絕美，王可自取，而更為太子取婦。」平王遂自取秦女而絕愛幸之，生子軫。更為太子取婦。</p>
<p id="p2"><a class="gg-link" href="#p2" onclick="return changeColor(this);"></a>無忌旣以秦女自媚於平王，因去太子而事平王。恐一旦平王卒而太子立，殺己，乃因讒太子建。建母，蔡女也，無寵於平王。平王稍益疏建，使建守城父，<span class="style7">【集解】地理志潁川有城父縣。【索隱】本陳邑，楚伐陳而有之。地理志潁川有城父縣。</span>備邊兵。</p>
<p id="p3"><a class="gg-link" href="#p3" onclick="return changeColor(this);"></a>頃之，無忌又日夜言太子短於王曰：「太子以秦女之故，不能無怨望，願王少自備也。自太子居城父，將兵，外交諸侯，且欲入為亂矣。」平王乃召其太傅伍奢考問之。伍奢知無忌讒太子於平王，因曰：「王獨奈何以讒賊小臣疏骨肉之親乎？」無忌曰：「王今不制，其事成矣。王且見禽。」於是平王怒，囚伍奢，而使城父司馬奮揚徃殺太子。<span class="style7">【索隱】奮揚城父司馬之姓名也。</span>行未至，奮揚使人先告太子：「太子急去，不然將誅。」太子建亡奔宋。</p>
<p id="p4"><a class="gg-link" href="#p4" onclick="return changeColor(this);"></a>無忌言於平王曰：「伍奢有二子，皆賢，不誅且為楚憂。可以其父質而召之，不然且為楚患。」王使使謂伍奢曰：「能致汝二子則生，不能則死。」伍奢曰：「尚為人仁，呼必來。員為人剛戾忍訽，<span class="style7">【集解】音火候反。【索隱】鄒氏云：「一作『詬』，罵也，音逅。」劉氏音火候反。</span>能成大事，彼見來之并禽，其勢必不來。」王不聽，使人召二子曰：「來，吾生汝父；不來，今殺奢也。」伍尚欲徃，員曰：「楚之召我兄弟，非欲以生我父也，恐有脫者後生患，故以父為質，詐召二子。二子到，則父子俱死。何益父之死？徃而令讎不得報耳。不如奔他國，借力以雪父之耻，俱滅，無為也。」伍尚曰：「我知徃終不能全父命。然恨父召我以求生而不徃，後不能雪耻，終為天下笑耳。」謂員：「可去矣！汝能報殺父之讎，我將歸死。」尚旣就執，使者捕伍胥。伍胥貫<span class="style7">【集解】貫，烏還反。</span>弓執矢嚮使者，<span class="style7">【索隱】劉氏音貫為彎，又音古患反。貫謂滿張弓。</span>使者不敢進，伍胥遂亡。聞太子建之在宋，徃從之。奢聞子胥之亡也，曰：「楚國君臣且苦兵矣。」伍尚至楚，楚并殺奢與尚也。</p>
<p id="p5"><a class="gg-link" href="#p5" onclick="return changeColor(this);"></a>伍胥旣至宋，宋有華氏之亂，<span class="style7">【索隱】春秋昭二十年，宋華亥、向寧、華定與君爭而出奔是也。</span>乃與太子建俱奔於鄭。鄭人甚善之。太子建又適晉，晉頃公曰：「太子旣善鄭，鄭信太子。太子能為我內應，而我攻其外，滅鄭必矣。滅鄭而封太子。」太子乃還鄭。事未會，會自私欲殺其從者，從者知其謀，乃告之於鄭。鄭定公與子產誅殺太子建。建有子名勝。伍胥懼，乃與勝俱奔吳。到昭關，<span class="style7">【索隱】其關在江西、乃吳楚之境也。</span>昭關欲執之。伍胥遂與勝獨身步走，幾不得脫。追者在後。至江，江上有一漁父乘船，知伍胥之急，乃渡伍胥。伍胥旣渡，解其劔曰：「此劔直百金，以與父。」父曰：「楚國之法，得伍胥者賜粟五萬石，爵執珪，豈徒百金劔邪！」不受。伍胥未至吳而疾，止中道，乞食。<span class="style7">【集解】張勃曰：「子胥乞食處在丹陽溧陽縣。」【索隱】按：張勃，晉人，吳鴻臚嚴之子也，作吳錄，裴氏注引之是也。溧音栗，水名也。</span>至於吳，吳王僚方用事，公子光為將。伍胥乃因公子光以求見吳王。</p>
<p id="p6"><a class="gg-link" href="#p6" onclick="return changeColor(this);"></a>久之，楚平王以其邊邑鍾離與吳邊邑卑梁氏俱蠶，兩女子爭桑相攻，乃大怒，至於兩國舉兵相伐。吳使公子光伐楚，拔其鍾離、居巢而歸。<span class="style7">【索隱】二邑，楚縣也。按：鍾離縣在六安，古鍾離子之國，系本謂之「終犂」，嬴姓之國。居巢亦國也。桀奔南巢，其國蓋遠。尚書序「巢伯來朝」，蓋因居之於淮南楚地也。</span>伍子胥說吳王僚曰：「楚可破也。願復遣公子光。」公子光謂吳王曰：「彼伍胥父兄為戮於楚，而勸王伐楚者，欲以自報其讎耳。伐楚未可破也。」伍胥知公子光有內志，欲殺王而自立，未可說以外事，乃進專諸於公子光，<span class="style7">【索隱】左傳謂之「專設諸」。</span>退而與太子建之子勝耕於野。</p>
<p id="p7"><a class="gg-link" href="#p7" onclick="return changeColor(this);"></a>五年而楚平王卒。初，平王所奪太子建秦女生子軫，及平王卒，軫竟立為後，是為昭王。吳王僚因楚喪，使二公子將兵徃襲楚。楚發兵絕吳兵之後，不得歸。吳國內空，而公子光乃令專諸襲刺吳王僚而自立，是為吳王闔廬。闔廬旣立，得志，乃召伍員以為行人，而與謀國事。</p>
<p id="p8"><a class="gg-link" href="#p8" onclick="return changeColor(this);"></a>楚誅其大臣郤宛、伯州犂，伯州犂之孫伯嚭亡奔吳，<span class="style7">【集解】徐廣曰：「伯州犂者，晉伯宗之子也。伯州犂之子曰郤宛，郤宛之子曰伯嚭。宛亦姓伯，又別氏郤。楚世家云殺郤宛，宛之宗姓伯氏子曰嚭。吳世家云楚誅伯州犂，其孫伯嚭奔吳也。」</span>吳亦以嚭為大夫。前王僚所遣二公子將兵伐楚者，<span class="style7">【索隱】公子燭庸及蓋餘也。</span>道絕不得歸。後聞闔廬弒王僚自立，遂以其兵降楚，楚封之於舒。闔廬立三年，乃興師與伍胥、伯嚭伐楚，拔舒，遂禽故吳反二將軍。因欲至郢，將軍孫武曰：「民勞，未可，且待之。」乃歸。</p>
<p id="p9"><a class="gg-link" href="#p9" onclick="return changeColor(this);"></a>四年，吳伐楚，取六與灊。<span class="style7">【集解】六，古國，臯陶之後所封。灊縣有天柱山。【索隱】六，古國也，臯陶之後所封。灊縣有天柱山。</span>五年，伐越，敗之。六年，楚昭王使公子囊瓦<span class="style7">【集解】案：左傳楚公子貞字子囊，其孫名瓦，字子常。此言公子，又兼稱囊瓦，誤也。【索隱】按：左氏楚公子貞字子囊，其孫名瓦，字子常。此言公子，又兼稱囊瓦，蓋誤。</span>將兵伐吳。吳使伍員迎擊，大破楚軍於豫章，<span class="style7">【集解】豫章在江南。【索隱】按：杜預云「昔豫章在江北，蓋分後徙之於江南也」。</span>取楚之居巢。</p>
<p id="p10"><a class="gg-link" href="#p10" onclick="return changeColor(this);"></a>九年，吳王闔廬謂子胥、孫武曰：「始子言郢未可入，今果何如？」二子對曰：「楚將囊瓦貪，而唐、蔡皆怨之。王必欲大伐之，必先得唐、蔡乃可。」闔廬聽之，悉興師與唐、蔡伐楚，與楚夾漢水而陳。吳王之弟夫概將兵請從，<span class="style7">【索隱】概音古賚反。</span>王不聽，遂以其屬五千人擊楚將子常。<span class="style7">【集解】子常，公孫瓦。【索隱】公孫瓦也。</span>子常敗走，奔鄭。於是吳乘勝而前，五戰，遂至郢。<span class="style7">【集解】郢，楚都。【索隱】郢，楚都也。音以正反，又一音以井反。</span>己卯，楚昭王出奔。庚辰，吳王入郢。</p>
<p id="p11"><a class="gg-link" href="#p11" onclick="return changeColor(this);"></a>昭王出亡，入雲夢；盜擊王，王走鄖。<span class="style7">【集解】音云，國名。【索隱】奏雲二音。走，向也。鄖，國名。</span>鄖公弟懷曰：「平王殺我父，我殺其子，不亦可乎！」鄖公恐其弟殺王，與王奔隨。<span class="style7">【正義】今有楚昭王故城，昭王奔隨之處，宮之北城即是。</span>吳兵圍隨，謂隨人曰：「周之子孫在漢川者，楚盡滅之。」隨人欲殺王，王子綦匿王，己自為王以當之。隨人卜與王於吳，不吉，乃謝吳不與王。</p>
<p id="p12"><a class="gg-link" href="#p12" onclick="return changeColor(this);"></a>始伍員與申包胥為交，員之亡也，謂包胥曰：「我必覆楚。」包胥曰：「我必存之。」及吳兵入郢，伍子胥求昭王。旣不得，乃掘楚平王墓，出其尸，鞭之三百，然後已。申包胥亡於山中，使人謂子胥曰：「子之報讎，其以甚乎！吾聞之，人衆者勝天，天定亦能破人。<span class="style7">【正義】申包胥言聞人衆者雖一時凶暴勝天，及天降其凶，亦破於彊暴之人。</span>今子故平王之臣，親北面而事之，今至於僇死人，此豈其無天道之極乎！」伍子胥曰：「為我謝申包胥曰，吾日暮塗遠，吾故倒行而逆施之。」<span class="style7">【索隱】按倒音丁老反。施音如字。子胥言志在復讎，常恐且死，不遂本心，今幸而報，豈論理乎！譬如人行，前途尚遠，而日勢已莫，其在顛倒疾行，逆理施事，何得責吾順理乎！</span>於是申包胥走秦告急，求救於秦。秦不許。包胥立於秦廷，晝夜哭，七日七夜不絕其聲。秦哀公憐之，曰：「楚雖無道，有臣若是，可無存乎！」乃遣車五百乘救楚擊吳。六月，敗吳兵於稷。<span class="style7">【集解】稷丘，地名，在郊外。【索隱】按左傳作「稷丘」。杜預云「稷丘，地名，在郊外」。</span>會吳王久留楚求昭王，而闔廬弟夫概乃亡歸，自立為王。闔廬聞之，乃釋楚而歸，擊其弟夫概。夫概敗走，遂奔楚。楚昭王見吳有內亂，乃復入郢。封夫概於堂谿，<span class="style7">【集解】徐廣曰：「在慎縣。」駰案：地理志汝南有吳房縣。應劭曰「夫概奔楚，封於堂谿，本房子國，以封吳，故曰吳房」，然則不得在慎縣也。【正義】案今豫州吳房縣在州西北九十里。</span>為堂谿氏。楚復與吳戰，敗吳，吳王乃歸。</p>
<p id="p13"><a class="gg-link" href="#p13" onclick="return changeColor(this);"></a>後二歲，闔廬使太子夫差將兵伐楚，取番。<span class="style7">【集解】音普寒反，又音婆。【索隱】音普寒反，又音婆。蓋鄱陽也。</span>楚懼吳復大來，乃去郢，徙於鄀。<span class="style7">【集解】楚地，音若。【索隱】音若。鄀，楚地，今闕。</span>當是時，吳以伍子胥、孫武之謀，西破彊楚，北威齊晉，南服越人。</p>
<p id="p14"><a class="gg-link" href="#p14" onclick="return changeColor(this);"></a>其後四年，孔子相魯。</p>
<p id="p15"><a class="gg-link" href="#p15" onclick="return changeColor(this);"></a>後五年，伐越。越王勾踐迎擊，敗吳於姑蘇，傷闔廬指，<span class="style7">【正義】姑蘇當作「檇李」，乃文誤也。左傳云「戰檇李，傷將指，卒於陘」是也。解在吳世家。</span>軍郤。闔廬病創<span class="style7">【集解】楚良反。</span>將死，謂太子夫差曰：「爾忘勾踐殺爾父乎？」夫差對曰：「不敢忘。」是夕，闔廬死。夫差旣立為王，以伯嚭為太宰，習戰射。二年後伐越，敗越於夫湫。<span class="style7">【集解】音椒。【索隱】音椒，又如字。【正義】太湖中椒山也。解在吳世家。</span>越王勾踐乃以餘兵五千人棲於會稽之上，<span class="style7">【正義】土地名，在越州會稽縣東南十二里。</span>使大夫種厚幣遺吳<span class="style7">【索隱】劉氏云「大夫姓，種名」，非也。按：今吳南有文種埭，則種姓文，為大夫官也。【正義】高誘云：「大夫種，姓文氏，字子禽，楚之郢人。」</span>太宰嚭以請和，求委國為臣妾。吳王將許之。伍子胥諫曰：「越王為人能辛苦。今王不滅，後必悔之。」吳王不聽，用太宰嚭計，與越平。</p>
<p id="p16"><a class="gg-link" href="#p16" onclick="return changeColor(this);"></a>其後五年，而吳王聞齊景公死而大臣爭寵，新君弱，乃興師北伐齊。伍子胥諫曰：「勾踐食不重味，弔死問疾，且欲有所用之也。此人不死，必為吳患。今吳之有越，猶人之有腹心疾也。而王不先越而乃務齊，不亦謬乎！」吳王不聽，伐齊，大敗齊師於艾陵，<span class="style7">【正義】括地志云：「艾山在兗州博城縣南百六十里，本齊博邑。」</span>遂威鄒魯之君以歸。<span class="style7">【正義】鄒君居兗州鄒縣。魯，曲阜縣。</span>益疏子胥之謀。</p>
<p id="p17"><a class="gg-link" href="#p17" onclick="return changeColor(this);"></a>其後四年，吳王將北伐齊，越王勾踐用子貢之謀，乃率其衆以助吳，而重寶以獻遺太宰嚭。太宰嚭旣數受越賂，其愛信越殊甚，日夜為言於吳王。吳王信用嚭之計。伍子胥諫曰：「夫越，腹心之病，今信其浮辭詐偽而貪齊。破齊，譬猶石田，無所用之。且盤庚之誥曰：『有顛越不恭，劓殄滅之，俾無遺育，無使易種于茲邑。』此商之所以興。願王釋齊而先越；若不然，後將悔之無及。」而吳王不聽，使子胥於齊。子胥臨行，謂其子曰：「吾數諫王，王不用，吾今見吳之亡矣。汝與吳俱亡，無益也。」乃屬其子於齊鮑牧，而還報吳。</p>
<p id="p18"><a class="gg-link" href="#p18" onclick="return changeColor(this);"></a>吳太宰嚭旣與子胥有隙，因讒曰：「子胥為人剛暴，少恩，猜賊，其怨望恐為深禍也。前日王欲伐齊，子胥以為不可，王卒伐之而有大功。子胥耻其計謀不用，乃反怨望。而今王又復伐齊，子胥專愎彊諫，<span class="style7">【索隱】愎音皮逼反。</span>沮毀用事，<span class="style7">【集解】沮音自呂反。</span>徒幸吳之敗以自勝其計謀耳。今王自行，悉國中武力以伐齊，而子胥諫不用，因輟謝，詳病不行。王不可不備，此起禍不難。且嚭使人微伺之，其使於齊也，乃屬其子於齊之鮑氏。夫為人臣，內不得意，外倚諸侯，自以為先王之謀臣，今不見用，常鞅鞅怨望。願王早圖之。」吳王曰：「微子之言，吾亦疑之。」乃使使賜伍子胥屬鏤之劔，<span class="style7">【集解】鏤，錄于反。</span>曰：「子以此死。」伍子胥仰天歎曰：「嗟乎！讒臣嚭為亂矣，王乃反誅我。我令若父霸。自若未立時，諸公子爭立，我以死爭之於先王，幾不得立。<span class="style7">【正義】幾音祈。</span>若旣得立，欲分吳國予我，我顧不敢望也。然今若聽諛臣言以殺長者。」乃告其舍人曰：「必樹吾墓上以梓，令可以為器；<span class="style7">【正義】器謂棺也，以吳必亡也。左傳云：「樹吾墓檟，檟可材也，吳其亡乎！」</span>而抉<span class="style7">【索隱】烏穴反。抉亦決也。</span>吾眼縣吳東門之上，<span class="style7">【正義】東門，䲕門，謂䱐門也，今名葑門。䲕音普姑反。䱐音覆浮反。越軍開示浦，子胥濤盪羅城，開此門，有䲕䱐隨濤入，故以名門。顧野王云「䲕魚一名江豚，欲風則涌」也。</span>以觀越冦之入滅吳也。」乃自剄死。吳王聞之大怒，乃取子胥尸盛以鴟夷革，<span class="style7">【集解】應劭曰：「取馬革為鴟夷，鴟夷，榼形。」【正義】盛音成。榼，古曷反。</span>浮之江中。<span class="style7">【集解】徐廣曰：「魯哀公十一年。」【正義】案年表云吳王夫差十一年也。</span>吳人憐之，為立祠於江上，<span class="style7">【正義】吳地記曰：「越軍於蘇州東南三十里三江口，又向下三里，臨江北岸立壇，殺白馬祭子胥，杯動酒盡，後因立廟於此江上。今其側有浦名上壇浦。至晉會稽太守麋豹，移廟吳郭東門內道南，今廟見在。」</span>因命曰胥山。<span class="style7">【集解】張晏曰：「胥山在太湖邊，去江不遠百里，故云江上。」【正義】吳地記云：「胥山，太湖邊胥湖東岸山，西臨胥湖，山有古丞胥二王廟。」按：其廟不干子胥事，太史誤矣，張注又非。</span></p>
<p id="p19"><a class="gg-link" href="#p19" onclick="return changeColor(this);"></a>吳王旣誅伍子胥，遂伐齊。齊鮑氏殺其君悼公而立陽生。吳王欲討其賊，不勝而去。其後二年，吳王召魯衞之君會之橐臯。<span class="style7">【索隱】音拓臯二音。杜預云：「地名，在淮南逡遒縣東南。」【正義】橐臯故縣在廬州巢縣西北五十六里。</span>其明年，因北大會諸侯於黃池，<span class="style7">【正義】在汴州封丘縣南七里。</span>以令周室。越王勾踐襲殺吳太子，<span class="style7">【索隱】左傳太子名友。</span>破吳兵。吳王聞之，乃歸，使使厚幣與越平。後九年，越王勾踐遂滅吳，殺王夫差；而誅太宰嚭，以不忠於其君，而外受重賂，與己比周也。<span class="style7">【正義】紀鼻二音。</span></p>
<p id="p20"><a class="gg-link" href="#p20" onclick="return changeColor(this);"></a>伍子胥初所與俱亡故楚太子建之子勝者，在於吳。吳王夫差之時，楚惠王欲召勝歸楚。葉公諫曰<span class="style7">【正義】上式涉反。杜預云：「子高，沈諸梁。」</span>：「勝好勇而陰求死士，殆有私乎！」惠王不聽。遂召勝，使居楚之邊邑鄢，<span class="style7">【集解】徐廣曰：「潁川鄢陵是。」【正義】鄢音偃。括地志云：「故郾城在豫州郾城縣南五里，與襃信白亭相近。」</span>號為白公。<span class="style7">【集解】徐廣曰：「汝南襃信縣有白亭。」【正義】括地志云：「白亭在豫州襃信縣南四十二里，又有白公故城。又許州扶溝縣北四十五里北又有白亭也。」</span>白公歸楚三年而吳誅子胥。</p>
<p id="p21"><a class="gg-link" href="#p21" onclick="return changeColor(this);"></a>白公勝旣歸楚，怨鄭之殺其父，乃陰養死士求報鄭。歸楚五年，請伐鄭，楚令尹子西許之。兵未發而晉伐鄭，鄭請救於楚。楚使子西徃救，與盟而還。白公勝怒曰：「非鄭之仇，乃子西也。」勝自礪劔，人問曰：<span class="style7">【索隱】左傳作「子期之子平見曰『王孫何自礪也』」。</span>「何以為？」勝曰：「欲以殺子西。」子西聞之，笑曰：「勝如卵耳，何能為也。」</p>
<p id="p22"><a class="gg-link" href="#p22" onclick="return changeColor(this);"></a>其後四歲，白公勝與石乞襲殺楚令尹子西、司馬子綦於朝。<span class="style7">【索隱】左傳作「子期」也。</span>石乞曰：「不殺王，不可。」乃劫之王如高府。<span class="style7">【索隱】杜預云：「楚之別府也。」</span>石乞從者屈固<span class="style7">【集解】徐廣曰：「一作『惠王從者屈固』。楚世家亦云『王從者』。」【索隱】按：徐廣曰一作「惠王從者屈固」，蓋此本為得。而左傳云「石乞尹門，圉公陽穴宮，負王以如昭夫人之宮」，則公陽是楚之大夫，王之從者也。</span>負楚惠王亡走昭夫人之宮。<span class="style7">【索隱】昭王夫人即惠王母，越女也。</span>葉公聞白公為亂，率其國人攻白公。白公之徒敗，亡走山中，自殺。<span class="style7">【正義】左傳云白公奔而縊。</span>而虜石乞，而問白公尸處，不言將亨。石乞曰：「事成為卿，不成而亨，固其職也。」終不肯告其尸處。遂亨石乞，而求惠王復立之。</p>
<p id="p23"><a class="gg-link" href="#p23" onclick="return changeColor(this);"></a>太史公曰：怨毒之於人甚矣哉！王者尚不能行之於臣下，況同列乎！向令伍子胥從奢俱死，何異螻蟻。弃小義，雪大耻，名垂於後世，悲夫！方子胥窘於江上，<span class="style7">【索隱】窘音求殞反。</span>道乞食，志豈嘗須臾忘郢邪？故隱忍就功名，非烈丈夫孰能致此哉？白公如不自立為君者，其功謀亦不可勝道者哉！</p>
<p class="style8" id="p24"><a class="gg-link" href="#p24" onclick="return changeColor(this);"></a>索隱述贊曰：讒人罔極，交亂四國。嗟彼伍氏，被茲凶慝！員獨忍詬，志復冤毒。霸吳起師，伐楚逐北。鞭尸雪耻，抉眼弃德。</p>
</div>
</div>
</div>
</div>
</body></html>