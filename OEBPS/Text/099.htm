<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷九十九・劉敬叔孫通列傳第三十九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷九十九・劉敬叔孫通列傳第三十九</h1>
<hr/>
<p id="p0"><a class="gg-link" href="#p0" onclick="return changeColor(this);"></a>劉敬者，<span class="style7">〔索隱〕敬本姓婁，漢書作「婁敬」。</span>齊人也。漢五年，戍隴西，過洛陽，高帝在焉。婁敬脫輓輅，<span class="style7">〔集解〕蘇林曰：「一木橫鹿車前，一人推之。」孟康曰：「輅音胡格反。輓音晚。」〔索隱〕輓者，牽也。音晚。輅者，鹿車前橫木，二人前輓，一人後推之。音胡格反。</span>衣其羊裘，見齊人虞將軍曰：「臣願見上言便事。」虞將軍欲與之鮮衣，<span class="style7">〔索隱〕上音仙。鮮衣，美服也。</span>婁敬曰：「臣衣帛，衣帛見；衣褐，衣褐見：終不敢易衣。」於是虞將軍入言上。上召入見，賜食。</p>
<p id="p1"><a class="gg-link" href="#p1" onclick="return changeColor(this);"></a>已而問婁敬，婁敬說曰：「陛下都洛陽，豈欲與周室比隆哉？」上曰：「然。」婁敬曰：「陛下取天下與周室異。周之先自后稷，堯封之邰，<span class="style7">〔正義〕邰音胎。雍州武功縣西南二十三里故斄城是也。說文云：「邰，炎帝之後，姜姓所封國，弃外家也。」毛萇云：「邰，姜嫄國，堯見天因邰而生后稷，故因封於邰也。」</span>積德累善十有餘世。公劉避桀居豳。太王以狄伐故，去豳，杖馬箠居岐，<span class="style7">〔集解〕張晏曰：「言馬箠，示約。」</span>國人爭隨之。及文王爲西伯，斷虞芮之訟，始受命，呂望、伯夷自海濵來歸之。<span class="style7">〔正義〕呂望宅及廟在蘇州海鹽縣西也。伯夷孤竹國在平州。皆濵東海也。</span>武王伐紂，不期而會孟津之上八百諸侯，皆曰紂可伐矣，遂滅殷。成王即位，周公之屬傅相焉，迺營成周洛邑，<span class="style7">〔正義〕括地志云：「故王城一名河南城，本郟鄏，周公所築，在洛州河南縣北九里苑中東北隅。帝王紀云武王伐紂，營洛邑而定鼎焉。」按此即營都城也。書云「乃營成周」。括地志云：「洛陽故城在洛州洛陽城東二十六里，周公所築，即成周城也。尚書曰『成周旣成，遷殷頑民』。帝王世紀云『居鄁鄘之衆』。」按：劉敬說周之美，豈言居頑民之所？以此而論，漢書非也。</span>以此爲天下之中也，諸侯四方納貢職，道里均矣，有德則易以王，無德則易以亡。凡居此者，欲令周務以德致人，不欲依阻險，令後世驕奢以虐民也。及周之盛時，天下和洽，四夷鄉風，慕義懷德，附離而並事天子，<span class="style7">〔集解〕莊子曰「附離不以膠漆」也。〔索隱〕案謂使離者相附也。</span>不屯一卒，不戰一士，八夷大國之民莫不賔服，効其貢職。及周之衰也，分而爲兩，<span class="style7">〔正義〕公羊傳云：「東周者何？成周也。西周者何？王城也。」按：周自平王東遷，以下十二王皆都王城，至敬王乃遷都成周，王赧又居王城也。</span>天下莫朝，周不能制也。非其德薄也，而形勢弱也。今陛下起豐擊沛，收卒三千人，以之徑徃而卷蜀漢，定三秦，與項羽戰滎陽，爭成臯之口，大戰七十，小戰四十，使天下之民肝腦塗地，父子暴骨中野，不可勝數，哭泣之聲未絕，傷痍者未起，而欲比隆於成康之時，臣竊以爲不侔也。且夫秦地被山帶河，四塞以爲固，卒然有急，百萬之衆可具也。因秦之故，資甚美膏腴之地，此所謂天府者也。<span class="style7">〔索隱〕案戰國策蘇秦說惠王曰「大王之國，地勢形便，此所謂天府」。高誘注云「府，聚也」。</span>陛下入關而都之，山東雖亂，秦之故地可全而有也。夫與人鬬，不搤其肮，<span class="style7">〔集解〕張晏曰：「肮，喉嚨也。」〔索隱〕搤音厄。肮音胡朗反，一音胡剛反。蘇林以爲肮，頸大脈，俗所謂「胡脈」也。</span>拊其背，未能全其勝也。今陛下入關而都，案秦之故地，此亦搤天下之肮而拊其背也。」</p>
<p id="p2"><a class="gg-link" href="#p2" onclick="return changeColor(this);"></a>高帝問羣臣，羣臣皆山東人，爭言周王數百年，秦二世即亡，不如都周。上疑未能決。及留侯明言入關便，即日車駕西都關中。<span class="style7">〔索隱〕案謂即日西都之計定也。</span></p>
<p id="p3"><a class="gg-link" href="#p3" onclick="return changeColor(this);"></a>於是上曰：「本言都秦地者婁敬，『婁』者乃『劉』也。」賜姓劉氏，拜爲郎中，號爲奉春君。<span class="style7">〔索隱〕按張晏云「春爲歲之始，以其首謀都關中，故號奉春君。」。</span></p>
<p id="p4"><a class="gg-link" href="#p4" onclick="return changeColor(this);"></a>漢七年，韓王信反，高帝自往擊之。至晉陽，聞信與匈奴欲共擊漢，上大怒，使人使匈奴。匈奴匿其壯士肥牛馬，但見老弱及羸畜。<span class="style7">〔正義〕上力爲反，下許又反。</span>使者十輩來，皆言匈奴可擊。上使劉敬復徃使匈奴，還報曰：「兩國相擊，此宜夸矜見所長。<span class="style7">〔集解〕韋昭曰：「夸，張；矜，大也。」</span>今臣往，徒見羸瘠老弱，<span class="style7">〔索隱〕羸力爲反。瘠音稷。瘠，瘦也。漢書作「胔」，音漬。胔，肉也，恐非。</span>此必欲見短，伏奇兵以爭利。愚以爲匈奴不可擊也。」是時漢兵已踰句注，<span class="style7">〔正義〕句注山在代州鴈門縣西北三十里。</span>二十餘萬兵已業行。上怒，罵劉敬曰：「齊虜！以口舌得官，今迺妄言沮吾軍。」<span class="style7">〔索隱〕沮音才敘反。詩傳曰「沮，止也，壞也」。</span>械繫敬廣武。<span class="style7">〔索隱〕地理志縣名，屬鴈門。〔正義〕廣武故縣在句注山南也。</span>遂徃，至平城，匈奴果出奇兵圍高帝白登，七日然後得解。高帝至廣武，赦敬，曰：「吾不用公言，以困平城。吾皆已斬前使十輩言可擊者矣。」迺封敬二千戶，爲關內侯，號爲建信侯。</p>
<p id="p5"><a class="gg-link" href="#p5" onclick="return changeColor(this);"></a>高帝罷平城歸，韓王信亡入胡。當是時，冐頓爲單于，兵彊，控弦三十萬，<span class="style7">〔集解〕應劭曰：「控，引也。」</span>數苦北邊。上患之，問劉敬。劉敬曰：「天下初定，士卒罷於兵，未可以武服也。冐頓殺父代立，妻羣母，以力爲威，未可以仁義說也。獨可以計久遠子孫爲臣耳，然恐陛下不能爲。」上曰：「誠可，何爲不能！顧爲奈何？」劉敬對曰：「陛下誠能以適長公主妻之，厚奉遺之，彼知漢適女送厚，蠻夷必慕以爲閼氏，生子必爲太子。代單于。何者？貪漢重幣。陛下以歲時漢所餘彼所鮮數問遺，因使辯士風諭以禮節。冐頓在，固爲子壻；死，則外孫爲單于。豈嘗聞外孫敢與大父抗禮者哉？兵可無戰以漸臣也。若陛下不能遣長公主，而令宗室及後宮詐稱公主，彼亦知，不肯貴近，無益也。」高帝曰：「善。」欲遣長公主。呂后日夜泣，曰：「妾唯太子、一女，奈何弃之匈奴！」上竟不能遣長公主，而取家人子名爲長公主，妻單于。使劉敬徃結和親約。</p>
<p id="p6"><a class="gg-link" href="#p6" onclick="return changeColor(this);"></a>劉敬從匈奴來，因言「匈奴河南白羊、樓煩主，<span class="style7">〔集解〕張晏云：「白羊，匈奴國名。」〔索隱〕案張晏云白羊，國名。二者並在河南。河南者，案在朔方之河南，舊並匈奴地也，今亦謂之新秦中。</span>去長安近者七百里，輕騎一日一夜可以至秦中。秦中新破，少民，地肥饒，可益實。夫諸侯初起時，非齊諸田，楚昭、屈、景莫能興。今陛下雖都關中，實少人。北近胡冦，東有六國之族，宗彊，一日有變，陛下亦未得高枕而卧也。臣願陛下徙齊諸田，楚昭、屈、景，燕、趙、韓、魏後，及豪桀名家居關中。無事，可以備胡；諸侯有變，亦足率以東伐。此彊本弱末之術也」。上曰：「善。」迺使劉敬徙所言關中十餘萬口。<span class="style7">〔索隱〕案小顏云「今高陵、櫟陽諸田，華陰、好畤諸景，及三輔諸屈諸懷尚多，皆此時所徙也」。</span></p>
<p id="p7"><a class="gg-link" href="#p7" onclick="return changeColor(this);"></a>叔孫通者，薛人也。<span class="style7">〔集解〕晉灼曰：「楚漢春秋名何。」〔索隱〕薛，縣名，屬魯國。</span>秦時以文學徵，待詔博士。數歲，陳勝起山東，使者以聞，二世召博士諸儒生問曰：「楚戍卒攻蘄入陳，於公如何？」博士諸生三十餘人前曰：「人臣無將，將即反，罪死無赦。<span class="style7">〔集解〕瓚曰：「將謂逆亂也。公羊傳曰『君親無將，將而必誅』。」</span>願陛下急發兵擊之。」二世怒，作色。叔孫通前曰：「諸生言皆非也。夫天下合爲一家，毀郡縣城，鑠其兵，示天下不復用。且明主在其上，法令具於下，使人人奉職，四方輻輳，安敢有反者！此特羣盜鼠竊狗盜耳，何足置之齒牙間。郡守尉今捕論，何足憂。」二世喜曰：「善。」盡問諸生，諸生或言反，或言盜。於是二世令御史案諸生言反者下吏，非所宜言。諸言盜者皆罷之。迺賜叔孫通帛二十匹，衣一襲，<span class="style7">〔索隱〕案國語謂之「一稱」，賈逵案禮記「袍必有表不單，衣必有裳，謂之一稱」。杜預云「衣單複具云稱也」。</span>拜爲博士。叔孫通已出宮，反舍，諸生曰：「先生何言之諛也？」通曰：「公不知也，我幾不脫於虎口！」<span class="style7">〔正義〕幾音祈。</span>迺亡去，之薛，薛已降楚矣。及項梁之薛，叔孫通從之。敗於定陶，從懷王。懷王爲義帝，徙長沙，叔孫通留事項王。漢二年，漢王從五諸侯入彭城，叔孫通降漢王。漢王敗而西，因竟從漢。</p>
<p id="p8"><a class="gg-link" href="#p8" onclick="return changeColor(this);"></a>叔孫通儒服，漢王憎之；迺變其服，服短衣，楚製，<span class="style7">〔索隱〕案孔文祥云「短衣便事，非儒者衣服。高祖楚人，故從其俗裁製」。</span>漢王喜。</p>
<p id="p9"><a class="gg-link" href="#p9" onclick="return changeColor(this);"></a>叔孫通之降漢，從儒生弟子百餘人，然通無所言進，專言諸故羣盜壯士進之。弟子皆竊罵曰：「事先生數歲，幸得從降漢，今不能進臣等，專言大猾，<span class="style7">〔索隱〕案類集云「猾，狡也。音滑」。</span>何也？」叔孫通聞之，迺謂曰：「漢王方蒙矢石爭天下，<span class="style7">〔集解〕漢書音義曰：「謂發石以投人。」</span>諸生寧能鬬乎？故先言斬將搴旗之士。<span class="style7">〔集解〕張晏曰：「搴，卷也。」瓚曰：「拔取曰搴。楚辭曰『朝搴阰之木蘭』。」〔索隱〕搴音起焉反，又己勉反。案：方言云「南方取物云搴」。許慎云「搴，取也」。王逸云「阰，山名」。又案：埤蒼云「山在楚，音毗」。</span>諸生且待我，我不忘矣。」漢王拜叔孫通爲博士，號稷嗣君。<span class="style7">〔集解〕徐廣曰：「蓋言其德業足以繼蹤齊稷下之風流也。」駰案：漢書音義曰「稷嗣，邑名」。</span></p>
<p id="p10"><a class="gg-link" href="#p10" onclick="return changeColor(this);"></a>漢五年，已并天下，諸侯共尊漢王爲皇帝於定陶，叔孫通就其儀號。高帝悉去秦苛儀法，爲簡易。羣臣飲酒爭功，醉或妄呼，拔劔擊柱，高帝患之。叔孫通知上益厭之也，說上曰：「夫儒者難與進取，可與守成。臣願徵魯諸生，與臣弟子共起朝儀。」高帝曰：「得無難乎？」叔孫通曰：「五帝異樂，三王不同禮。禮者，因時世人情爲之節文者也。故夏、殷、周之禮所因損益可知者，謂不相復也。臣願頗采古禮與秦儀雜就之。」上曰：「可試爲之，令易知，度吾所能行爲之。」</p>
<p id="p11"><a class="gg-link" href="#p11" onclick="return changeColor(this);"></a>於是叔孫通使徵魯諸生三十餘人。魯有兩生不肯行，曰：「公所事者且十主，皆靣諛以得親貴。今天下初定，死者未葬，傷者未起，又欲起禮樂。禮樂所由起，積德百年而後可興也。吾不忍爲公所爲。公所爲不合古，吾不行。公徃矣，無汙我！」叔孫通笑曰：「若真鄙儒也，不知時變。」</p>
<p id="p12"><a class="gg-link" href="#p12" onclick="return changeColor(this);"></a>遂與所徵三十人西，及上左右爲學者與其弟子百餘人爲綿蕞<span class="style7">〔集解〕徐廣曰：「表位標準。音子外反。」駰案：如淳曰「置設綿索，爲習肄處。蕞謂以茅翦樹地爲纂位。春秋傳曰『置茅蕝』也」。〔索隱〕韋昭云「引繩爲綿，立表爲蕞。音茲會反」。按：賈逵云「束茅以表位爲蕝」。又纂文云「蕝，今之『纂』字。包愷音即悅反。又音纂」。</span>野外。習之月餘，叔孫通曰：「上可試觀。」上旣觀，使行禮，曰：「吾能爲此。」迺令羣臣習隷，<span class="style7">〔索隱〕隷亦習也，音異。</span>會十月。</p>
<p id="p13"><a class="gg-link" href="#p13" onclick="return changeColor(this);"></a>漢七年，長樂宮成，諸侯羣臣皆朝十月。<span class="style7">〔索隱〕小顏云「漢以十月爲正，故行朝歲之禮，史家追書十月也」。案：諸書並云十月爲歲首，不言以十月爲正月。古今注亦云「羣臣始朝十月」也。</span>儀：先平明，謁者治禮，引以次入殿門，廷中陳車騎步卒衞宮，設兵張旗志。<span class="style7">〔集解〕徐廣曰：「一作『幟』。」</span>傳言「趨」。<span class="style7">〔索隱〕案小顏云「傳聲教入者皆令趨。趨，疾行致敬也」。</span>殿下郎中俠陛，陛數百人。功臣列侯諸將軍軍吏以次陳西方，東鄉；文官丞相以下陳東方，西鄉。大行設九賔，臚句傳。<span class="style7">〔集解〕漢書音義曰：「傳從上下爲臚。」〔索隱〕。蘇林云「上傳語告下爲臚，下傳語告上爲句」。臚猶行者矣。韋昭云「大行人掌賔客之禮，今謂之鴻臚也。九賔，則周禮九儀也，謂公、侯、伯、子、男、孤、卿、大夫、士也」。漢依此以爲臚傳，依次傳令上也。向秀注莊子云「從上語下爲臚」，音閭。句音九注反。</span>於是皇帝輦出房，百官執職傳警，<span class="style7">〔集解〕徐廣曰：「一作『幟』。」〔索隱〕案輿服志云「殷周以輦載軍器，職載蒭豢，至秦始去其輪而輿爲尊」也。職音幟，亦音試。傳警者，漢儀云「帝輦動，則左右侍帷幄者稱警」是也。</span>引諸侯王以下至吏六百石以次奉賀。自諸侯王以下莫不振恐肅敬。至禮畢，復置法酒。<span class="style7">〔集解〕文穎曰：「作酒令法也。」蘇林曰：「常會，須天子中起更衣，然後入置酒矣。」〔索隱〕姚氏云「進酒有禮也。古人飲酒不過三爵，君臣百拜，終日宴不爲之亂也」。</span>諸侍坐殿上皆伏抑首，<span class="style7">〔集解〕如淳曰：「抑屈。」</span>以尊卑次起上壽。觴九行，謁者言「罷酒」。御史執法舉不如儀者輙引去。竟朝置酒，無敢讙譁失禮者。於是高帝曰：「吾迺今日知爲皇帝之貴也。」迺拜叔孫通爲太常，賜金五百斤。</p>
<p id="p14"><a class="gg-link" href="#p14" onclick="return changeColor(this);"></a>叔孫通因進曰：「諸弟子儒生隨臣久矣，與臣共爲儀，願陛下官之。」高帝悉以爲郎。叔孫通出，皆以五百斤金賜諸生。諸生迺皆喜曰：「叔孫生誠聖人也，知當世之要務。」</p>
<p id="p15"><a class="gg-link" href="#p15" onclick="return changeColor(this);"></a>漢九年，高帝徙叔孫通爲太子太傅。漢十二年，高祖欲以趙王如意易太子，叔孫通諫上曰：「昔者晉獻公以驪姬之故廢太子，立奚齊，晉國亂者數十年，爲天下笑。秦以不早定扶蘇，令趙高得以詐立胡亥，自使滅祀，此陛下所親見。今太子仁孝，天下皆聞之；呂后與陛下攻苦食啖，<span class="style7">〔集解〕徐廣曰：「攻猶今人言擊也。啖，一作『淡』。」駰案：如淳曰「食無菜茹爲啖」。〔索隱〕案孔文祥云「與帝共攻冒苦，難俱食淡也」。案：說文云「淡，薄味也」。音唐敢反。</span>其可背哉！陛下必欲廢適而立少，臣願先伏誅，以頸血汙地。」<span class="style7">〔索隱〕楚漢春秋：「叔孫何云『臣三諫不從，請以身當之』。撫劔將自殺。上離席云『吾聽子計，不易太子』。」</span>高帝曰：「公罷矣，吾直戲耳。」叔孫通曰：「太子天下本，本一搖天下振動，奈何以天下爲戲！」高帝曰：「吾聽公言。」及上置酒，見留侯所招客從太子入見，上迺遂無易太子志矣。</p>
<p id="p16"><a class="gg-link" href="#p16" onclick="return changeColor(this);"></a>高帝崩，孝惠即位，迺謂叔孫生曰：「先帝園陵寢廟，羣臣莫能習。」徙爲太常，定宗廟儀法。及稍定漢諸儀法，皆叔孫生爲太常所論著也。</p>
<p id="p17"><a class="gg-link" href="#p17" onclick="return changeColor(this);"></a>孝惠帝爲東朝長樂宮，<span class="style7">〔集解〕關中記曰：「長樂宮本秦之興樂宮也，漢太后常居之。」</span>及間徃，數蹕煩人，<span class="style7">〔索隱〕韋昭云：「蹕，止人行也。」按：長樂、未央宮東西相去稍遠。閒往謂非時也。中閒往來，清道煩人也。</span>迺作複道，方築武庫南。<span class="style7">〔集解〕韋昭曰：「閣道也。」如淳曰：「作複道，方始築武庫南。」</span>叔孫生奏事，因請間曰：「陛下何自築複道高寢，衣冠月出游高廟？高廟，漢太祖，奈何令後世子孫乘宗廟道上行哉？」<span class="style7">〔集解〕應劭曰：「月出高帝衣冠，備法駕，名曰游衣冠。」如淳曰：「三輔黃圖高寢在高廟西，高祖衣冠藏在高寢。」月出游於高廟，其道值所作複道下，故言乘宗廟道上行。</span>孝惠帝大懼，曰：「急壞之。」叔孫生曰：「人主無過舉。<span class="style7">〔索隱〕案謂舉動有過也。左傳云「君舉必書」。</span>今已作，百姓皆知之，今壞此，則示有過舉。願陛下原廟渭北，衣冠月出游之，益廣多宗廟，大孝之本也。」上迺詔有司立原廟。原廟起，以複道故。</p>
<p id="p18"><a class="gg-link" href="#p18" onclick="return changeColor(this);"></a>孝惠帝曾春出游離宮，叔孫生曰：「古者有春嘗果，方今櫻桃孰，可獻，<span class="style7">〔索隱〕案呂氏春秋「仲春羞以含桃先薦寢廟」。高誘云「進含桃也。鸎鳥所含，故曰含桃」。今之朱櫻即是也。</span>願陛下出，因取櫻桃獻宗廟。」上迺許之。諸果獻由此興。</p>
<p id="p19"><a class="gg-link" href="#p19" onclick="return changeColor(this);"></a>太史公曰：語曰「千金之裘，非一狐之腋也；臺榭之榱，非一木之枝也；三代之際，非一士之智也」。信哉！夫高祖起微細，定海內，謀計用兵，可謂盡之矣。然而劉敬脫輓輅一說，建萬世之安，智豈可專邪！叔孫通希世度務，制禮進退，與時變化，卒爲漢家儒宗。「大直若詘，<span class="style7">〔索隱〕音屈。</span>道固委蛇」，<span class="style7">〔索隱〕音移。</span>蓋謂是乎？</p>
<p class="style8" id="p20"><a class="gg-link" href="#p20" onclick="return changeColor(this);"></a>索隱述贊曰：厦藉衆幹，裘非一狐。委輅獻說，緜蕝陳書。皇帝始貴，車駕西都。旣安太子，又和匈奴。奉春、稷嗣，其功可圖。</p>
</div>
</div>
</div>
</div>
</body></html>