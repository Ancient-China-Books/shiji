<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷五十八‧梁孝王世家第二十八</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷五十八・梁孝王世家第二十八</h1>
<hr/>
<p id="p0"><a class="gg-link" href="#p0" onclick="return changeColor(this);"></a>梁孝王武者，孝文皇帝子也，而與孝景帝同母。母，竇太后也。</p>
<p id="p1"><a class="gg-link" href="#p1" onclick="return changeColor(this);"></a>孝文帝凡四男：長子曰太子，是為孝景帝；次子武；次子參；次子勝。<span class="style7">【正義】漢書「勝」作「揖」。又云「諸姬生代孝王參、梁懷王揖」。言諸姬者，衆妾卑賤，史不書姓，故云諸姬也。</span>孝文帝即位二年，以武為代王，<span class="style7">【集解】徐廣曰：「都中都。」【正義】括地志云：「中都故城在汾州平遙縣西十二里。」</span>以參為太原王，<span class="style7">【集解】徐廣曰：「都晉陽。」【正義】括地志云：「并州太原地名大明城，即古晉陽城。智伯與韓魏攻趙襄子於晉陽，即此城是也。」</span>以勝為梁王。<span class="style7">【集解】徐廣曰：「都睢陽。」【索隱】漢書梁王名揖，蓋是矣。按：景帝子中山靖王名勝，是史記誤耳。【正義】括地志云：「宋州宋城縣在州南二里外城中，本漢之睢陽縣也。漢文帝封子武於大梁，以其卑溼，徙睢陽，故改曰梁也。」</span>二歲，徙代王為淮陽王。<span class="style7">【集解】徐廣曰：「都陳。」【正義】即古陳國城也。</span>以代盡與太原王，號曰代王。參立十七年，孝文後二年卒，謚為孝王。子登嗣立，是為代共王。立二十九年，元光二年卒。子義立，是為代王。十九年，漢廣關，以常山為限，而徙代王王清河。<span class="style7">【集解】徐廣曰：「都清陽。」【正義】括地志云：「清陽故城在貝州清陽縣西北八里也。」</span>清河王徙以元鼎三年也。</p>
<p id="p2"><a class="gg-link" href="#p2" onclick="return changeColor(this);"></a>初，武為淮陽王十年，而梁王勝卒，謚為梁懷王。懷王最少子，愛幸異於他子。其明年，徙淮陽王武為梁王。梁王之初王梁，孝文帝之十二年也。梁王自初王通歷已十一年矣。<span class="style7">【索隱】謂自文帝二年初封代，後徙淮陽，又徙梁，通數文帝二年至十二年徙梁為十一年也。</span></p>
<p id="p3"><a class="gg-link" href="#p3" onclick="return changeColor(this);"></a>梁王十四年，入朝。十七年，十八年，比年入朝，留，其明年，乃之國。二十一年，入朝。二十二年，孝文帝崩。二十四年，入朝。二十五年，復入朝。是時上未置太子也。上與梁王燕飲，嘗從容言曰：「千秋萬歲後傳於王。」王辭謝。雖知非至言，然心內喜。太后亦然。</p>
<p id="p4"><a class="gg-link" href="#p4" onclick="return changeColor(this);"></a>其春，吳楚齊趙七國反。吳楚先擊梁棘壁，<span class="style7">【集解】文穎曰：「地名。」【索隱】按：左傳宣公二年，宋華元戰于大棘。杜預云在襄邑東南，蓋即棘壁是也。【正義】括地志云：「大棘故城在宋州寧陵縣西南七十里。」</span>殺數萬人。梁孝王城守睢陽，而使韓安國、張羽等為大將軍，以距吳楚。吳楚以梁為限，不敢過而西，與太尉亞夫等相距三月。吳楚破，而梁所破殺虜略與漢中分。<span class="style7">【集解】漢書音義曰：「梁所虜吳楚之捷，略與漢等。」</span>明年，漢立太子。其後梁最親，有功，又為大國，居天下膏腴地。地北界泰山，西至高陽，<span class="style7">【集解】徐廣曰：「在陳留圉縣。」駰案：司馬彪曰「圉有高陽亭」也。【索隱】圉縣屬陳留。高陽，鄉名也。注引司馬彪者，出續漢書郡國志也。</span>四十餘城，皆多大縣。</p>
<p id="p5"><a class="gg-link" href="#p5" onclick="return changeColor(this);"></a>孝王，竇太后少子也，愛之，賞賜不可勝道。於是孝王築東苑，<span class="style7">【索隱】築謂建也。白虎通云：「苑所以東者何？蓋以東方生物故也。」</span>方三百餘里。<span class="style7">【索隱】蓋言其奢，非實辭。或者梁國封域之方。【正義】括地志云：「兔園在宋州宋城縣東南十里。葛洪西京雜記云『梁孝王苑中有落猿巖、栖龍岫、鴈池、鶴洲、鳧島。諸宮觀相連，奇果佳樹，瑰禽異獸，靡不畢備』。俗人言梁孝王竹園也。」</span>廣睢陽城七十里。<span class="style7">【索隱】蘇林云：「廣其徑也。」太康地理記云：「城方十三里，梁孝王築之，鼓倡節杵而後下和之者，稱睢陽曲。今踵以為故，所以樂家有睢陽曲，蓋釆其遺音也。」</span>大治宮室，為複道，自宮連屬於平臺三十餘里。<span class="style7">【集解】徐廣曰：「睢陽有平臺里。」駰案：如淳曰「在梁東北，離宮所在也」。晉灼曰「或說在城中東北角」。【索隱】如淳云：「在梁東北，離宮所在」者，按今城東二十里臨新河，有故臺址，不甚高，俗云平臺，又一名脩竹苑。西京雜記云「有落猿巖、鳧洲、鴈渚，連亙七十餘里」是也。 </span>得賜天子旌旗，出從千乘萬騎。<span class="style7">【索隱】漢官儀曰：「天子法駕三十六乘，大駕八十一乘，皆備千乘萬騎而出也。」</span>東西馳獵，擬於天子。出言䟆，入言警。<span class="style7">【索隱】漢舊儀云：「皇帝輦動稱警，出殿則傳蹕，止人清道。」言出入者，互文耳，入亦有蹕。</span>招延四方豪桀，自山以東游說之士，莫不畢至，齊人羊勝、公孫詭、鄒陽之屬。公孫詭多奇邪計，<span class="style7">【索隱】周禮「有奇邪之人」，鄭玄云「奇邪，譎怪非常也，奇音紀宜反，邪音斜」也。</span>初見王，賜千金，官至中尉，梁號之曰公孫將軍，梁多作兵器弩弓矛數十萬，而府庫金錢且百巨萬，<span class="style7">【索隱】如淳云：「巨亦大，與大百萬同也。」韋昭云：「大百萬，今萬萬。」</span>珠玉寶器多於京師。</p>
<p id="p6"><a class="gg-link" href="#p6" onclick="return changeColor(this);"></a>二十九年十月，梁孝王入朝。景帝使使持節乘輿駟馬，迎梁王於關下。<span class="style7">【集解】鄧展曰：「但將駟馬往。」瓚曰：「稱乘輿駟馬，則車馬皆往，言不駕六馬耳。天子副車駕駟馬。」</span>旣朝，上疏因留，以太后親故。王入則侍景帝同輦，出則同車游獵，射禽獸上林中。梁之侍中、郎、謁者著籍引出入<span class="style7">【正義】著，竹略反。籍謂名簿也，若今通引出入門也。</span>天子殿門，與漢宦官無異。</p>
<p id="p7"><a class="gg-link" href="#p7" onclick="return changeColor(this);"></a>十一月，上廢栗太子，竇太后心欲以孝王為後嗣。大臣及袁盎等有所關說於景帝，<span class="style7">【索隱】袁盎云「漢家法周道立子」，是有所關涉之說於帝也。一云關者，隔也。引事而關隔，其說不得行也。</span>竇太后義格，<span class="style7">【集解】如淳曰：「攱閣不得下。」【索隱】張晏云「格，止也」。服虔云「格謂格鬬不行」。蘇林音閣。周成雜字「攱閣也」。通俗文云「高置立攱棚云攱閣」。字林音紀，又音詭也。</span>亦遂不復言以梁王為嗣事由此。以事秘，世莫知。乃辭歸國。</p>
<p id="p8"><a class="gg-link" href="#p8" onclick="return changeColor(this);"></a>其夏四月，上立膠東王為太子。梁王怨袁盎及議臣，乃與羊勝、公孫詭之屬陰使人刺殺袁盎及他議臣十餘人。逐其賊，未得也。於是天子意梁王，<span class="style7">【索隱】謂意疑梁刺之。</span>逐賊，果梁使之。乃遣使冠蓋相望於道，覆按梁，捕公孫詭、羊勝。公孫詭、羊勝匿王後宮。使者責二千石急，梁相軒丘豹<span class="style7">【正義】姓軒丘，名豹也。</span>及內史韓安國進諫王，王乃令勝、詭皆自殺，出之。上由此怨望於梁王。梁王恐，乃使韓安國因長公主謝罪太后，然後得釋。</p>
<p id="p9"><a class="gg-link" href="#p9" onclick="return changeColor(this);"></a>上怒稍解，因上書請朝。旣至關，茅蘭說王，<span class="style7">【集解】漢書音義曰：「茅蘭，孝王臣。」</span>使乘布車，<span class="style7">【集解】張晏曰：「布車，降服，自比喪人。」</span>從兩騎入，匿於長公主園。漢使使迎王，王已入關，車騎盡居外，不知王處。太后泣曰：「帝殺吾子！」景帝憂恐。於是梁王伏斧質於闕下，謝罪，然後太后、景帝大喜，相泣，復如故。悉召王從官入關。然景帝益疏王，不同車輦矣。</p>
<p id="p10"><a class="gg-link" href="#p10" onclick="return changeColor(this);"></a>三十五年冬，復朝。上疏欲留，上弗許。歸國，意忽忽不樂。北獵良山，<span class="style7">【索隱】漢書作「梁山」。述征記云「良山際清水」。今壽張縣南有良山，服虔云是此山也。【正義】括地志云「梁山在鄆州壽張縣南三十五里」，即獵處也。</span>有獻牛，足出背上，<span class="style7">【索隱】張晏云：「足當處下，所以輔身也；今出背上，象孝王背朝以干上也。北者，陰也。又在梁山，明為梁也。牛者，丑之畜，衝在六月。北方數六，故六月六日薨也。」</span>孝王惡之。六月中，病熱，六日卒，謚曰孝王。<span class="style7">【索隱】述征記：「碭有梁孝王之冢。」</span></p>
<p id="p11"><a class="gg-link" href="#p11" onclick="return changeColor(this);"></a>孝王慈孝，每聞太后病，口不能食，居不安寢，常欲留長安侍太后。太后亦愛之。及聞梁王薨，竇太后哭極哀，不食，曰：「帝果殺吾子！」景帝哀懼，不知所為。與長公主計之，乃分梁為五國，<span class="style7">【索隱】長子買，梁共王。子明，濟川王。子彭離，濟東王。子定，山陽王。子不識，濟陰王。</span>盡立孝王男五人為王，女五人皆食湯沐邑。於是奏之太后，太后乃說，為帝加壹飡。</p>
<p id="p12"><a class="gg-link" href="#p12" onclick="return changeColor(this);"></a>梁孝王長子買為梁王，是為共王；子明為濟川王；子彭離為濟東王；子定為山陽王；子不識為濟陰王。</p>
<p id="p13"><a class="gg-link" href="#p13" onclick="return changeColor(this);"></a>孝王未死時，財以巨萬計，不可勝數。及死，藏府餘黃金尚四十餘萬斤，他財物稱是。</p>
<p id="p14"><a class="gg-link" href="#p14" onclick="return changeColor(this);"></a>梁共王三年，景帝崩。共王立七年卒，子襄立，是為平王。</p>
<p id="p15"><a class="gg-link" href="#p15" onclick="return changeColor(this);"></a>梁平王襄<span class="style7">【索隱】漢書作「讓」。</span>十四年，母曰陳太后。共王母曰李太后。李太后，親平王之大母也。而平王之后姓任，曰任王后。任王后甚有寵於平王襄。初，孝王在時，有罍樽，<span class="style7">【集解】鄭德曰：「上蓋刻為雲雷象。」【索隱】應劭曰：「詩云『酌彼金罍』。罍者，畫雲雷之象以金飾之。」</span>直千金。孝王誡後世善保罍樽，無得以與人。任王后聞而欲得罍樽。平王大母李太后曰：「先王有命，無得以罍樽與人。他物雖百巨萬，猶自恣也。」任王后絕欲得之。平王襄直使人開府取罍樽，賜任王后。李太后大怒，漢使者來，欲自言，平王襄及任王后遮止，閉門，李太后與爭門，措指，<span class="style7">【集解】晉灼曰：「許慎云『措，置』。字借以為笮。」【索隱】措音迮，側格反。漢書王陵傳「迫迮前隊」，皆作此字。說文云「笮，迫也」。謂為門扇所笮。</span>遂不得見漢使者。李太后亦私與食宮長及郎中尹霸等士通亂，<span class="style7">【正義】張先生舊本有「士」字，先生疑是衍字，又不敢除，故以朱大點其字中心。今按：食官長及郎中尹霸等是士人，太后與通亂，其義亦通矣。</span>而王與任王后以此使人風止李太后，李太后內有淫行，亦已。後病薨。病時，任后未嘗請病；薨，又不持喪。</p>
<p id="p16"><a class="gg-link" href="#p16" onclick="return changeColor(this);"></a>元朔中，睢陽人類犴反者，<span class="style7">【索隱】韋昭云「犴音岸」。按：類犴反，人姓名也。反字或作「友」。</span>人有辱其父，而與淮陽太守客出同車。太守客出下車，類犴反殺其仇於車上而去。淮陽太守怒，以讓梁二千石。二千石以下求反甚急，執反親戚。反知國陰事，乃上變事，具告知王與大母爭樽狀。時丞相以下見知之，欲以傷梁長吏，其書聞天子。天子下吏驗問，有之。公卿請廢襄為庶人。天子曰：「李太后有淫行，而梁王襄無良師傅，故陷不義。」乃削梁八城，梟任王后首于市。梁餘尚有十城。襄立三十九年卒，謚為平王。子無傷立為梁王也。</p>
<p id="p17"><a class="gg-link" href="#p17" onclick="return changeColor(this);"></a>濟川王明者，梁孝王子，以桓邑侯<span class="style7">【索隱】地理志桓邑闕。</span>孝景中六年為濟川王。七歲，坐射殺其中尉，漢有司請誅，天子弗忍誅，廢明為庶人。遷房陵，地入于漢為郡。</p>
<p id="p18"><a class="gg-link" href="#p18" onclick="return changeColor(this);"></a>濟東王彭離者，梁孝王子，以孝景中六年為濟東王。二十九年，彭離驕悍，無人君禮，昬暮私與其奴、亡命少年數十人行剽殺人，取財物以為好。<span class="style7">【集解】如淳曰：「以是為好喜之事。」</span>所殺發覺者百餘人，國皆知之，莫敢夜行。所殺者子上書言。漢有司請誅，上不忍，廢以為庶人，遷上庸，地入于漢，為大河郡。</p>
<p id="p19"><a class="gg-link" href="#p19" onclick="return changeColor(this);"></a>山陽哀王定者，梁孝王子，以孝景中六年為山陽王。九年卒，無子，國除，地入于漢，為山陽郡。</p>
<p id="p20"><a class="gg-link" href="#p20" onclick="return changeColor(this);"></a>濟陰哀王不識者，梁孝王子，以孝景中六年為濟陰王。一歲卒，無子，國除，地入于漢，為濟陰郡。</p>
<p id="p21"><a class="gg-link" href="#p21" onclick="return changeColor(this);"></a>太史公曰：梁孝王雖以親愛之故，王膏腴之地，然會漢家隆盛，百姓殷富，故能植其財貨，廣宮室，車服擬於天子。然亦僭矣。</p>
<p id="p22"><a class="gg-link" href="#p22" onclick="return changeColor(this);"></a>　　褚先生曰：臣為郎時，聞之於宮殿中老郎吏好事者稱道之也。竊以為令梁孝王怨望，欲為不善者，事從中生。今太后，女主也，以愛少子故，欲令梁王為太子。大臣不時正言其不可狀，阿意治小，私說意以受賞賜，非忠臣也。齊如魏其侯竇嬰之正言也，<span class="style7">【索隱】竇嬰、袁盎皆言如周家立子，不合立弟。</span>何以有後禍？景帝與王燕見，侍太后飲，景帝曰：「千秋萬歲之後傳王。」太后喜說。竇嬰在前，據地言曰：「漢法之約，傳子適孫，今帝何以得傳弟，擅亂高帝約乎！」於是景帝默然無聲。太后意不說。</p>
<p id="p23"><a class="gg-link" href="#p23" onclick="return changeColor(this);"></a>　　故成王與小弱弟立樹下，取一桐葉以與之，曰：「吾用封汝。」周公聞之，進見曰：「天王封弟，甚善。」成王曰：「吾直與戲耳。」周公曰：「人主無過舉，不當有戲言，言之必行之。」於是乃封小弟以應縣。<span class="style7">【索隱】此說與晉系家不同，事與封叔虞同，彼云封唐，此云封應，應亦成王之弟，或別有所見，故不同。【正義】括地志云：「故應城，故應鄉也，在汝州魯山縣東四十里。」呂氏春秋云「成王戲削桐葉為圭，以封叔虞」，非應侯也。又汲冢古文云殷時已有應國，非成王所造也。</span>是後成王沒齒不敢有戲言，言必行之。孝經曰：「非法不言，非道不行。」此聖人之法言也。今主上不宜出好言於梁王。梁王上有太后之重，驕蹇日久，數聞景帝好言，千秋萬世之後傳王，而實不行。</p>
<p id="p24"><a class="gg-link" href="#p24" onclick="return changeColor(this);"></a>　　又諸侯王朝見天子，漢法凡當四見耳。始到，入小見；到正月朔旦，奉皮薦璧玉賀正月，法見；後三日，為王置酒，賜金錢財物；後二日，復入小見，辭去。凡留長安不過二十日。小見者，燕見於禁門內，飲於省中，非士人所得入也。今梁王西朝，因留，且半歲。入與人主同輦，出與同車。示風以大言而實不與，令出怨言，謀畔逆，乃隨而憂之，不亦遠乎！非大賢人，不知退讓。今漢之儀法，朝見賀正月者，常一王與四侯俱朝見，十餘歲一至。今梁王常比年入朝見，久留。鄙語曰「驕子不孝」，非惡言也。故諸侯王當為置良師傅，相忠言之士，如汲黯、韓長孺等，敢直言極諫，安得有患害！</p>
<p id="p25"><a class="gg-link" href="#p25" onclick="return changeColor(this);"></a>　　蓋聞梁王西入朝，謁竇太后，燕見，與景帝俱侍坐於太后前，語言私說。太后謂帝曰：「吾聞殷道親親，周道尊尊，<span class="style7">【索隱】殷人尚質，親親，謂親其弟而授之。周人尚文，尊尊，謂尊祖之正體。故立其子，尊其祖也。</span>其義一也。安車大駕，用梁孝王為寄。」景帝跪席舉身曰：「諾。」罷酒出，帝召袁盎諸大臣通經術者曰：「太后言如是，何謂也？」皆對曰：「太后意欲立梁王為帝太子。」帝問其狀，袁盎等曰：「殷道親親者，立弟。周道尊尊者，立子。殷道質，質者法天，親其所親，故立弟。周道文，文者法地，尊者敬也，敬其本始，故立長子。周道，太子死，立適孫。殷道，太子死，立其弟。」帝曰：「於公何如？」皆對曰：「方今漢家法周，周道不得立弟，當立子。故春秋所以非宋宣公。宋宣公死，不立子而與弟。弟受國死，復反之與兄之子。弟之子爭之，以為我當代父後，即刺殺兄子，為故國亂，禍不絕。故春秋曰『君子大居正，宋之禍宣公為之』。臣請見太后白之。」袁盎等入見太后：「太后言欲立梁王，梁王即終，欲誰立？」太后曰：「吾復立帝子。」袁盎等以宋宣公不立正，生禍，禍亂後五世不絕，小不忍害大義狀報太后。太后乃解說，即使梁王歸就國。而梁王聞其義出於袁盎諸大臣所，怨望，使人來殺袁盎。袁盎顧之曰：「我所謂袁將軍者也，公得毋誤乎？」刺者曰：「是矣！」刺之，置其劔，劔著身。視其劔，新治。問長安中削厲工，工曰：「梁郎某子來治此劔。<span class="style7">【索隱】謂梁國之郎，是孝王官屬。某子，史失其姓名也。</span>」以此知而發覺之，發使者捕逐之。獨梁王所欲殺大臣十餘人，文吏窮本之，謀反端頗見。太后不食，日夜泣不止。景帝甚憂之，問公卿大臣，大臣以為遣經術吏往治之，乃可解。於是遣田叔、呂季主往治之。此二人皆通經術，知大禮。來還，至霸昌廄，<span class="style7">【正義】括地志云：「漢霸昌廄在雍州萬年縣東北三十八里。」</span>取火悉燒梁之反辭，但空手來對景帝。景帝曰：「何如？」對曰言：「梁王不知也。造為之者，獨其幸臣羊勝、公孫詭之屬為之耳。謹以伏誅死，梁王無恙也。」景帝喜說，曰：「急趨謁太后。」太后聞之，立起坐飡，氣平復。故曰，不通經術知古今之大禮，不可以為三公及左右近臣。少見之人，如從管中闚天也。</p>
<p class="style8" id="p26"><a class="gg-link" href="#p26" onclick="return changeColor(this);"></a>索隱述贊曰：文帝少子，徙封於梁。太后鍾愛，廣築睢陽。旌旂警蹕，勢擬天王。功扞吳楚，計醜孫羊。竇嬰正議，袁盎劫傷。漢窮梁獄，冠蓋相望。禍成驕子，致此猖狂。雖分五國，卒亦不昌。</p>
</div>
</div>
</div>
</div>
</body></html>