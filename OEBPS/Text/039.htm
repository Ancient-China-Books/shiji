<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title>史記-卷三十九‧晉世家第九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷三十九・晉世家第九</h1>
<hr/>
<p id="p0"><a class="gg-link" href="#p0" onclick="return changeColor(this);"></a>唐叔虞者，<span class="style7">〔索隱〕按太叔以夢及手文而名曰虞，至成王誅唐之後，因戲削桐而封之。叔，字也，故曰唐叔虞。而唐有晉水，至子燮改其國號曰晉侯。然晉初封於唐，故稱晉唐叔虞也。且唐本堯後，封在夏墟，而都於鄂。鄂，今在大夏是也。及成王滅唐之後，乃分徙之於許、郢之閒，故春秋有唐成公是也，即今之唐州也。</span>周武王子而成王弟。初，武王與叔虞母會時，<span class="style7">〔集解〕左傳曰：「邑姜方娠太叔。」服虔曰：「邑姜，武王后，齊太公女也。」</span>夢天謂武王曰：「余命女生子，名虞，余與之唐。」及生子，文在其手曰「虞」，故遂因命之曰虞。</p>
<p id="p1"><a class="gg-link" href="#p1" onclick="return changeColor(this);"></a>武王崩，成王立，唐有亂，<span class="style7">〔正義〕括地志云：「故唐城在絳州翼城縣西二十里，即堯裔子所封。春秋云夏孔甲時，有堯苗裔劉累者，以豢龍事孔甲，夏后嘉之，賜氏御龍，以更豕韋之後。龍一雌死，潛醢之以食夏后；旣而使求之，懼而遷於魯縣。夏后召孟別封劉累之孫于大夏之墟為侯。至周成王時，唐人作亂，成王滅之，而封大叔，更遷唐人子孫于杜，謂之杜伯，即范所云『在周為唐杜氏』。按：魯縣汝州魯山縣是今隨州棗陽縣東南一百五十里上唐鄉故城，即後子孫徙於唐。」</span>周公誅滅唐。成王與叔虞戲，削桐葉為珪以與叔虞，曰：「以此封若。」史佚因請擇日立叔虞。成王曰：「吾與之戲耳。」史佚曰：「天子無戲言。言則史書之，禮成之，樂歌之。」於是遂封叔虞於唐。唐在河、汾之東，方百里，故曰唐叔虞。<span class="style7">〔集解〕世本曰：「居鄂」。宋忠曰：「鄂地今在大夏。」〔正義〕括地志云：「故鄂城在慈州昌寧縣東二里。」按：與絳州夏縣相近。禹都安邑，故城在縣東北十五里，故云「在大夏」也。然封于河、汾二水之東，方百里，正合在晉州平陽縣，不合在鄂，未詳也。</span>姓姬氏，字子于。</p>
<p id="p2"><a class="gg-link" href="#p2" onclick="return changeColor(this);"></a>唐叔子爕，是為晉侯。<span class="style7">〔正義〕爕，先牒反。括地志云：「故唐城在并州晉陽縣北二里。城記云堯築也。國都城記云『唐叔虞之子爕父徙居晉水傍。今并理故唐城。唐者，即爕父所徙之處，其城南半入州城，中削為坊，城牆北半見在』。毛詩譜云『叔虞子爕父以堯墟南有晉水，改曰晉侯』。」</span>晉侯子寧族，<span class="style7">〔索隱〕系本作「曼期」，譙周作「曼旗」也。</span>是為武侯。武侯之子服人，是為成侯。成侯子福，<span class="style7">〔索隱〕系本作「輻」字。</span>是為厲侯。厲侯之子宜臼，是為靖侯。靖侯已來，年紀可推。自唐叔至靖侯五世，無其年數。</p>
<p id="p3"><a class="gg-link" href="#p3" onclick="return changeColor(this);"></a>靖侯十七年，周厲王迷惑暴虐，國人作亂，厲王出奔于彘，大臣行政，故曰「共和」。<span class="style7">〔正義〕厲王奔彘，周、召和其百姓行政，號曰「共和」。</span></p>
<p id="p4"><a class="gg-link" href="#p4" onclick="return changeColor(this);"></a>十八年，靖侯卒，子釐侯司徒立。釐侯十四年，周宣王初立。十八年，釐侯卒，子獻侯籍<span class="style7">〔索隱〕系本及譙周皆作「蘇」。</span>立。獻侯十一年卒，子穆侯費王<span class="style7">〔索隱〕鄒誕本作「弗生」，或作「㵒王」，並音祕。</span>立。</p>
<p id="p5"><a class="gg-link" href="#p5" onclick="return changeColor(this);"></a>穆侯四年，取齊女姜氏為夫人。七年，伐條。生太子仇。<span class="style7">〔集解〕杜預曰：「條，晉地。」</span>十年，伐千畒，有功。<span class="style7">〔集解〕杜預曰：「西河介休縣南有地名千畝。」</span>生少子，名曰成師。<span class="style7">〔集解〕杜預曰：「意取能成其衆也。」</span>晉人師服曰：<span class="style7">〔集解〕賈逵曰：「晉大夫。」</span>「異哉，君之命子也！太子曰仇，仇者讎也。少子曰成師，成師大號，成之者也。名，自命也；物，自定也。今適庶名反逆，此後晉其能毋亂乎？」</p>
<p id="p6"><a class="gg-link" href="#p6" onclick="return changeColor(this);"></a>二十七年，穆侯卒，弟殤叔自立，太子仇出奔。殤叔三年，周宣王崩。四年，穆侯太子仇率其徒襲殤叔而立，是為文侯。</p>
<p id="p7"><a class="gg-link" href="#p7" onclick="return changeColor(this);"></a>文侯十年，周幽王無道，犬戎殺幽王，周東徙。而秦襄公始列為諸侯。</p>
<p id="p8"><a class="gg-link" href="#p8" onclick="return changeColor(this);"></a>三十五年，文侯仇卒，子昭侯伯立。</p>
<p id="p9"><a class="gg-link" href="#p9" onclick="return changeColor(this);"></a>昭侯元年，封文侯弟成師于曲沃。<span class="style7">〔索隱〕河東之縣名，漢武帝改曰聞喜也。</span>曲沃邑大於翼。翼，晉君都邑也。<span class="style7">〔索隱〕翼本晉都也，自孝侯已下一號翼侯，平陽絳邑縣東翼城是也。</span>成師封曲沃，號為桓叔。靖侯庶孫欒賔<span class="style7">〔正義〕世本云欒叔賔父也。</span>相桓叔。桓叔是時年五十八矣，好德，晉國之衆皆附焉。君子曰：「晉之亂其在曲沃矣。末大於本而得民心，不亂何待！」</p>
<p id="p10"><a class="gg-link" href="#p10" onclick="return changeColor(this);"></a>七年，晉大臣潘父弒其君昭侯而迎曲沃桓叔。桓叔欲入晉，晉人發兵攻桓叔。桓叔敗，還歸曲沃。晉人共立昭侯子平為君，是為孝侯。誅潘父。</p>
<p id="p11"><a class="gg-link" href="#p11" onclick="return changeColor(this);"></a>孝侯八年，曲沃桓叔卒，子鱓<span class="style7">〔索隱〕音時戰反。又音善，又音陀。</span>代桓叔，是為曲沃莊伯。孝侯十五年，曲沃莊伯弒其君晉孝侯于翼。晉人攻曲沃莊伯，莊伯復入曲沃。晉人復立孝侯子郄<span class="style7">〔索隱〕系本作「郄」，而他本亦有作「都」。郄〔正義〕音丘戟反。</span>為君，是為鄂侯。</p>
<p id="p12"><a class="gg-link" href="#p12" onclick="return changeColor(this);"></a>鄂侯二年，魯隱公初立。</p>
<p id="p13"><a class="gg-link" href="#p13" onclick="return changeColor(this);"></a>鄂侯六年卒。曲沃莊伯聞晉鄂侯卒，乃興兵伐晉。周平王使虢公將兵伐曲沃莊伯，莊伯走保曲沃。晉人共立鄂侯子光，是為哀侯。</p>
<p id="p14"><a class="gg-link" href="#p14" onclick="return changeColor(this);"></a>哀侯二年，曲沃莊伯卒，子稱代莊伯立，<span class="style7">〔正義〕稱，尺證反。</span>是為曲沃武公。哀侯六年，魯弒其君隱公。哀侯八年，晉侵陘廷。<span class="style7">〔集解〕賈逵曰：「翼南鄙邑名。」</span>陘廷與曲沃武公謀，九年，伐晉于汾旁，<span class="style7">〔正義〕白郎反。汾水之旁。</span>虜哀侯。晉人乃立哀侯子小子為君，是為小子侯。<span class="style7">〔集解〕禮記曰：「天子未除喪曰余小子，生名之，死亦名之。」鄭玄曰：「晉有小子侯，是取之天子也。」</span></p>
<p id="p15"><a class="gg-link" href="#p15" onclick="return changeColor(this);"></a>小子元年，曲沃武公使韓萬殺所虜晉哀侯。<span class="style7">〔集解〕賈逵曰：「韓萬，曲沃桓叔之子，莊伯弟。」</span>曲沃益彊，晉無如之何。</p>
<p id="p16"><a class="gg-link" href="#p16" onclick="return changeColor(this);"></a>晉小子之四年，曲沃武公誘召晉小子殺之。周桓王使虢仲<span class="style7">〔正義〕馬融云：「周武王克商，封文王異母弟虢仲於夏陽。」</span>伐曲沃武公，武公入于曲沃，乃立晉哀侯弟緡為晉侯。</p>
<p id="p17"><a class="gg-link" href="#p17" onclick="return changeColor(this);"></a>晉侯緡四年，宋執鄭祭仲而立突為鄭君。晉侯十九年，齊人管至父弒其君襄公。</p>
<p id="p18"><a class="gg-link" href="#p18" onclick="return changeColor(this);"></a>晉侯二十八年，齊桓公始霸。曲沃武公伐晉侯緡，滅之，盡以其寶器賂獻于周釐王。釐王命曲沃武公為晉君，列為諸侯，於是盡併晉地而有之。</p>
<p id="p19"><a class="gg-link" href="#p19" onclick="return changeColor(this);"></a>曲沃武公已即位三十七年矣，更號曰晉武公。晉武公始都晉國，前即位曲沃，通年三十八年。</p>
<p id="p20"><a class="gg-link" href="#p20" onclick="return changeColor(this);"></a>武公稱者，先晉穆侯曾孫也，<span class="style7">〔索隱〕晉有兩穆侯，言先，以別後也。</span>曲沃桓叔孫也。桓叔者，始封曲沃。武公，莊伯子也。自桓叔初封曲沃以至武公滅晉也，凡六十七歲，而卒代晉為諸侯。武公代晉二歲，卒。與曲沃通年，即位凡三十九年而卒。子獻公詭諸立。</p>
<p id="p21"><a class="gg-link" href="#p21" onclick="return changeColor(this);"></a>獻公元年，周惠王弟穨攻惠王，惠王出奔，居鄭之櫟邑。<span class="style7">〔索隱〕櫟，鄭邑，今河南陽翟是也。故鄭之十邑有櫟有華也。</span></p>
<p id="p22"><a class="gg-link" href="#p22" onclick="return changeColor(this);"></a>五年，伐驪戎，得驪姬、<span class="style7">〔集解〕韋昭曰：「西戎之別在驪山也。」</span>驪姬弟，俱愛幸之。</p>
<p id="p23"><a class="gg-link" href="#p23" onclick="return changeColor(this);"></a>八年，士蒍說公<span class="style7">〔集解〕賈逵曰：「士蒍，晉大夫。」</span>曰：「故晉之羣公子多，不誅，亂且起。」乃使盡殺諸公子，而城聚都之，<span class="style7">〔集解〕賈逵曰：「聚，晉邑。」</span>命曰絳，始都絳。<span class="style7">〔索隱〕春秋莊二十六年傳「士蒍城絳」是也。杜預曰「今平陽絳邑縣」。應劭曰「絳水出西南」也。</span>九年，晉羣公子旣亡奔虢，虢以其故再伐晉，弗克。十年，晉欲伐虢，士蒍曰：「且待其亂。」</p>
<p id="p24"><a class="gg-link" href="#p24" onclick="return changeColor(this);"></a>十二年，驪姬生奚齊。獻公有意廢太子，乃曰：「曲沃吾先祖宗廟所在，而蒲邊秦，屈邊翟，<span class="style7">〔集解〕韋昭曰：「蒲，今蒲阪；屈，北屈：皆在河東。」杜預曰：「蒲，今平陽蒲子縣是也。」</span>不使諸子居之，我懼焉。」於是使太子申生居曲沃，公子重耳居蒲，公子夷吾居屈。獻公與驪姬子奚齊居絳。晉國以此知太子不立也。太子申生，其母齊桓公女也，曰齊姜，早死。申生同母女弟為秦穆公夫人。重耳母，翟之狐氏女也。夷吾母，重耳母女弟也。獻公子八人，而太子申生、重耳、夷吾皆有賢行。及得驪姬，乃逺此三子。</p>
<p id="p25"><a class="gg-link" href="#p25" onclick="return changeColor(this);"></a>十六年，晉獻公作二軍。<span class="style7">〔集解〕左傳曰王使虢公命曲沃伯以一軍，為晉侯。今始為二軍。</span>公將上軍，太子申生將下軍，趙夙御戎，畢萬為右，伐滅霍，滅魏，滅耿。<span class="style7">〔集解〕服虔曰：「三國皆姬姓，魏在晉之蒲阪河東也。」杜預曰：「平陽皮氏縣東南有耿鄉，永安縣東北有霍太山也。」〔索隱〕按：永安縣西南汾水西有霍城，古霍國；有霍水，出霍太山。地理志河東河北縣，古魏國。地記亦以為然。服虔云在蒲阪，非也。地記又曰皮氏縣汾水南耿城，是故耿國也。</span>還，為太子城曲沃，賜趙夙耿，賜畢萬魏，以為大夫。士蒍曰：「太子不得立矣。分之都城，<span class="style7">〔集解〕服虔曰：「邑有先君之主曰都。」</span>而位以卿，<span class="style7">〔集解〕賈逵曰：「謂將下軍也。」</span>先為之極，<span class="style7">〔集解〕服虔曰：「言其祿位極盡於此也。」</span>又安得立！不如逃之，無使罪至。為吳太伯，不亦可乎，<span class="style7">〔集解〕王肅曰：「太伯知天命在王季，奔吳不反。」</span>猶有令名。」<span class="style7">〔集解〕王肅曰：「雖去猶可有令名，何與其坐而及禍也。」</span>太子不從。卜偃曰：「畢萬之後必大。<span class="style7">〔集解〕賈逵曰：「卜偃，晉掌卜大夫郭偃。」</span>萬，盈數也；魏，大名也。<span class="style7">〔集解〕服虔曰：「數從一至萬為滿。魏喻巍，巍，高大也。」</span>以是始賞，天開之矣。<span class="style7">〔集解〕服虔曰：「以魏賞畢萬，是為天開其福。」</span>天子曰兆民，諸侯曰萬民，今命之大，以從盈數，其必有衆。」<span class="style7">〔集解〕杜預曰：「以魏從萬，有衆多之象。」</span>初，畢萬卜仕於晉國，遇屯之比。<span class="style7">〔集解〕賈逵曰：「震下坎上屯，坤下坎上比。屯初九變之比。」</span>辛廖占之曰：「吉。<span class="style7">〔集解〕賈逵曰：「辛廖，晉大夫。」</span>屯固比入，吉孰大焉。<span class="style7">〔集解〕杜預曰：「屯，險難也，所以為堅固。比，親密，所以得入。」</span>其後必蕃昌。」</p>
<p id="p26"><a class="gg-link" href="#p26" onclick="return changeColor(this);"></a>十七年，晉侯使太子申生伐東山。<span class="style7">〔集解〕賈逵曰：「東山，赤狄別種。」</span>里克諫獻公曰：<span class="style7">〔集解〕賈逵曰：「里克，晉卿里季也。」</span>「太子奉冢祀社稷之粢盛，以朝夕視君膳者也，<span class="style7">〔集解〕服虔曰：「厨膳飲食。」</span>故曰冢子。君行則守，有守則從，<span class="style7">〔集解〕服虔曰：「有代太子守則從之。」</span>從曰撫軍，<span class="style7">〔集解〕服虔曰：「助君撫循軍士。」</span>守曰監國，古之制也。夫率師，專行謀也；<span class="style7">〔集解〕杜預曰：「率師者必專謀軍事。」</span>誓軍旅，<span class="style7">〔集解〕杜預曰：「宣號令。」</span>君與國政之所圖也：<span class="style7">〔集解〕賈逵曰：「國政，正卿也。」</span>非太子之事也。師在制命而已，<span class="style7">〔集解〕杜預曰：「命，將軍所制。」</span>稟命則不威，專命則不孝，故君之嗣適不可以帥師。君失其官，<span class="style7">〔集解〕杜預曰：「太子統師，是失其官也。」</span>率師不威，將安用之？」<span class="style7">〔集解〕杜預曰：「專命則不孝，是為師必不威也。」</span>公曰：「寡人有子，未知其太子誰立。」里克不對而退，見太子。太子曰：「吾其廢乎？」里克曰：「太子勉之！教以軍旅，<span class="style7">〔集解〕賈逵曰：「將下軍。」</span>不共是懼，何故廢乎？且子懼不孝，毋懼不得立。<span class="style7">〔集解〕服虔曰：「不得立己也。」</span>脩己而不責人，則免於難。」太子帥師，公衣之偏衣，<span class="style7">〔集解〕服虔曰：「偏裻之衣，偏異色，駮不純，裻在中，左右異，故曰偏衣。」杜預曰：「偏衣左右異色，其半似公服。」韋昭曰：「偏，半也。分身之半以授太子。」〔正義〕上「衣」去聲，下「衣」如字。</span>佩之金玦。<span class="style7">〔集解〕服虔曰：「以金為玦也。」韋昭曰：「金玦，兵要也。」〔正義〕玦音決。</span>里克謝病，不從太子。太子遂伐東山。</p>
<p id="p27"><a class="gg-link" href="#p27" onclick="return changeColor(this);"></a>十九年，獻公曰：「始吾先君莊伯、武公之誅晉亂，而虢常助晉伐我，<span class="style7">〔正義〕言虢助晉伐曲沃也。</span>又匿晉亡公子，果為亂。弗誅，後遺子孫憂。」乃使荀息以屈產之乘<span class="style7">〔集解〕何休曰：「屈產，出名馬之地。乘，備駟也。」</span>假道於虞。虞假道，遂伐虢，<span class="style7">〔集解〕賈逵曰：「虞在晉南，虢在虞南。」</span>取其下陽以歸。<span class="style7">〔集解〕服虔曰：「下陽，虢邑也，在大陽東北三十里。穀梁傳曰下陽，虞、虢之塞邑。」</span></p>
<p id="p28"><a class="gg-link" href="#p28" onclick="return changeColor(this);"></a>獻公私謂驪姬曰：「吾欲廢太子，以奚齊代之。」驪姬泣曰：「太子之立，諸侯皆已知之，而數將兵，百姓附之，奈何以賤妾之故廢適立庶？君必行之，妾自殺也。」驪姬詳譽太子，而陰令人譖惡太子，而欲立其子。</p>
<p id="p29"><a class="gg-link" href="#p29" onclick="return changeColor(this);"></a>二十一年，驪姬謂太子曰：「君夢見齊姜，太子速祭曲沃，<span class="style7">〔集解〕服虔曰：「齊姜廟所在。」</span>歸釐於君。」太子於是祭其母齊姜於曲沃，上其薦胙於獻公。獻公時出獵，置胙於宮中。驪姬使人置毒藥胙中。居二日，<span class="style7">〔索隱〕左傳云「六日」，不同。</span>獻公從獵來還，宰人上胙獻公，獻公欲饗之。驪姬從旁止之，曰：「胙所從來逺，宜試之。」祭地，地墳；<span class="style7">〔集解〕韋昭曰：「將飲先祭，示有先也。墳，起也。」</span>與犬，犬死；與小臣，小臣死。<span class="style7">〔集解〕韋昭曰：「小臣，官名，掌陰事，今閹士也。」</span>驪姬泣曰：「太子何忍也！其父而欲弒代之，況他人乎？且君老矣，旦暮之人，曾不能待而欲弒之！」謂獻公曰：「太子所以然者，不過以妾及奚齊之故。妾願子母辟之他國，若早自殺，毋徒使母子為太子所魚肉也。始君欲廢之，妾猶恨之；至於今，妾殊自失於此。」<span class="style7">〔索隱〕太子之行如此，妾前見君欲廢而恨之，今乃自以恨為失也。</span>太子聞之，奔新城。<span class="style7">〔集解〕韋昭曰：「新城，曲沃也，新為太子城。」</span>獻公怒，乃誅其傅杜原欵。或謂太子曰：「為此藥者乃驪姬也，太子何不自辭明之？」太子曰：「吾君老矣，非驪姬，寢不安，食不甘。即辭之，君且怒之。不可。」或謂太子曰：「可奔他國。」太子曰：「被此惡名以出，人誰內我？我自殺耳。」十二月戊申，申生自殺於新城。<span class="style7">〔索隱〕國語云：「申生乃雉經於新城廟。」韋昭云：「曲沃也，新為太子城，故曰新城。」</span></p>
<p id="p30"><a class="gg-link" href="#p30" onclick="return changeColor(this);"></a>此時重耳、夷吾來朝。人或告驪姬曰：「二公子怨驪姬譖殺太子。」驪姬恐，因譖二公子：「申生之藥胙，二公子知之。」二子聞之，恐，重耳走蒲，夷吾走屈，保其城，自備守。初，獻公使士蒍為<span class="style7">〔正義〕蒍，為詭反。為，于偽反。</span>二公子築蒲、屈城，弗就。夷吾以告公，公怒士蒍。士蒍謝曰：「邊城少寇，安用之？」退而歌曰：「狐裘蒙茸，一國三公，吾誰適從！」<span class="style7">〔集解〕服虔曰：「蒙茸以言亂貌。三公言君與二公子。將敵，故不知所從。」</span>卒就城。及申生死，二子亦歸保其城。</p>
<p id="p31"><a class="gg-link" href="#p31" onclick="return changeColor(this);"></a>二十二年，獻公怒二子不辭而去，果有謀矣，乃使兵伐蒲。蒲人之宦者勃鞮<span class="style7">〔正義〕勃，白沒反。鞮，都提反。韋昭云：「伯楚，寺人披之字也，於文公時為勃鞮也。」</span>命重耳促自殺。重耳踰垣，宦者追斬其衣袪。<span class="style7">〔集解〕服虔曰：「袪，袂也。」</span>重耳遂奔翟。使人伐屈，屈城守，不可下。</p>
<p id="p32"><a class="gg-link" href="#p32" onclick="return changeColor(this);"></a>是歲也，晉復假道於虞以伐虢。虞之大夫宮之奇諫虞君曰：「晉不可假道也，是且滅虞。」虞君曰：「晉我同姓，不宜伐我。」宮之奇曰：「太伯、虞仲，太王之子也，太伯亡去，是以不嗣。虢仲、虢叔，王季之子也，為文王卿士，其記勳在王室，藏於盟府。<span class="style7">〔集解〕杜預曰：「盟府，司盟之官也。」</span>將虢是滅，何愛于虞？且虞之親能親於桓、莊之族乎？桓、莊之族何罪，盡滅之。虞之與虢，脣之與齒，脣亡則齒寒。」虞公不聽，遂許晉。宮之奇以其族去虞。其冬，晉滅虢，虢公醜奔周。<span class="style7">〔集解〕皇覽曰：「虢公冢在河內溫縣郭東，濟水南大冢是也。其城南有虢公臺。」</span>還，襲滅虞，虜虞公及其大夫井伯百里奚<span class="style7">〔正義〕南雍州記云：「百里奚宋井伯，宛人也。」</span>以媵秦穆姬，<span class="style7">〔集解〕杜預曰：「穆姬，獻公女。送女曰媵，以屈辱之。」</span>而脩虞祀。<span class="style7">〔集解〕服虔曰：「虞所祭祀，命祀也。」</span>荀息牽曩所遺虞屈產之乘馬奉之獻公，獻公笑曰：「馬則吾馬，齒亦老矣！」<span class="style7">〔集解〕公羊傳曰：「蓋戲之也。」何休曰：「以馬齒戲喻荀息之年老也。」</span></p>
<p id="p33"><a class="gg-link" href="#p33" onclick="return changeColor(this);"></a>二十三年，獻公遂發賈華等伐屈，<span class="style7">〔集解〕賈逵曰：「賈華，晉右行大夫。」</span>屈潰。<span class="style7">〔正義〕民逃其上曰潰。</span>夷吾將奔翟。兾芮曰：「不可，<span class="style7">〔集解〕韋昭曰：「兾芮，晉大夫。」</span>重耳已在矣，今徃，晉必移兵伐翟，翟畏晉，禍且及。不如走梁，梁近於秦，秦彊，吾君百歲後可以求入焉。」遂奔梁。二十五年，晉伐翟，翟以重耳故，亦擊晉於齧桑，<span class="style7">〔集解〕左傳作「采桑」，服虔曰「翟地」。〔索隱〕裴氏云左傳作「采桑」。按：今平陽曲南七十里河水有采桑津，是晉境。服虔云翟地，亦頗相近。然字作「齧桑」，齧桑衞地，恐非也。</span>晉兵解而去。</p>
<p id="p34"><a class="gg-link" href="#p34" onclick="return changeColor(this);"></a>當此時，晉彊，西有河西，與秦接境，北邊翟，東至河內。<span class="style7">〔索隱〕河內，河曲也。內音汭。</span></p>
<p id="p35"><a class="gg-link" href="#p35" onclick="return changeColor(this);"></a>驪姬弟生悼子。<span class="style7">〔索隱〕左傳作「卓子」，音恥角反。弟，女弟也。</span></p>
<p id="p36"><a class="gg-link" href="#p36" onclick="return changeColor(this);"></a>二十六年夏，齊桓公大會諸侯於葵丘。<span class="style7">〔正義〕在曹州考城縣東南一里。</span>晉獻公病，行後，未至，逢周之宰孔。宰孔曰：「齊桓公益驕，不務德而務逺略，諸侯弗平。君弟毋會，<span class="style7">〔索隱〕弟，但也。</span>毋如晉何。」獻公亦病，復還歸。病甚，乃謂荀息曰：「吾以奚齊為後，年少，諸大臣不服，恐亂起，子能立之乎？」荀息曰：「能。」獻公曰：「何以為驗？」對曰：「使死者復生，<span class="style7">〔索隱〕謂荀息受公命而立奚齊，雖復身死，不背生時之命，是死者復生也。</span>生者不慙，<span class="style7">〔索隱〕言生者見荀息不背君命而死，不為之羞慚也。</span>為之驗。」於是遂屬奚齊於荀息。荀息為相，主國政。秋九月，獻公卒。里克、邳鄭欲內重耳，以三公子之徒作亂，<span class="style7">〔集解〕賈逵曰：「邳鄭，晉大夫。三公子，申生、重耳、夷吾也。」</span>謂荀息曰：「三怨將起，秦、晉輔之，子將何如？」荀息曰：「吾不可負先君言。」十月，里克殺奚齊于喪次，獻公未葬也。荀息將死之，或曰不如立奚齊弟悼子而傅之，荀息立悼子而葬獻公。十一月，里克弒悼子于朝，<span class="style7">〔集解〕列女傳曰：「鞭殺驪姬于市。」</span>荀息死之。君子曰：「詩所謂『白珪之玷，猶可磨也，斯言之玷，不可為也』，<span class="style7">〔集解〕杜預曰：「詩大雅，言此言之玷難治甚於白珪。」</span>其荀息之謂乎！不負其言。」初，獻公將伐驪戎，卜曰「齒牙為禍」。<span class="style7">〔集解〕韋昭曰：「齒牙，謂兆端左右釁坼有似齒牙，中有縱畫，以象讒言之為害也。」</span>及破驪戎，獲驪姬，愛之，竟以亂晉。</p>
<p id="p37"><a class="gg-link" href="#p37" onclick="return changeColor(this);"></a>里克等已殺奚齊、悼子，使人迎公子重耳於翟，<span class="style7">〔正義〕國語云：「里克及邳鄭使屠岸夷告公子重耳於翟曰：『國亂民擾，得國在亂，治民在擾，子盍入乎？』」</span>欲立之。重耳謝曰：「負父之命<span class="style7">〔正義〕負音佩。</span>出奔，父死不得脩人子之禮侍喪，重耳何敢入！大夫其更立他子。」還報里克，里克使迎夷吾於梁。夷吾欲往，呂省、<span class="style7">〔正義〕省音眚。杜預曰：「姓瑕呂，名飴甥，字子金。」</span>郤芮<span class="style7">〔正義〕郄成子，即冀芮。</span>曰：「內猶有公子可立者而外求，難信。計非之秦，輔彊國之威以入，恐危。」乃使郤芮厚賂秦，約曰：「即得入，請以晉河西之地與秦。」及遺里克書曰：「誠得立，請遂封子於汾陽之邑。」<span class="style7">〔集解〕賈逵曰：「汾，水名。汾陽，晉地也。」〔索隱〕按：國語「命里克汾陽之田百萬，命邳鄭以負蔡之田七十萬」。今此不言，亦其疏略也。</span>秦繆公乃發兵送夷吾於晉。齊桓公聞晉內亂，亦率諸侯如晉。秦兵與夷吾亦至晉，齊乃使隰朋會秦俱入夷吾，立為晉君，是為惠公。齊桓公至晉之高梁而還歸。</p>
<p id="p38"><a class="gg-link" href="#p38" onclick="return changeColor(this);"></a>惠公夷吾元年，使邳鄭謝秦曰：「始夷吾以河西地許君，今幸得入立。大臣曰：『地者先君之地，君亡在外，何以得擅許秦者？』寡人争之弗能得，故謝秦。」亦不與里克汾陽邑，而奪之權。四月，周襄王使周公忌父<span class="style7">〔集解〕賈逵曰：「周卿士。」</span>會齊、秦大夫共禮晉惠公。惠公以重耳在外，畏里克為變，賜里克死。謂曰：「微里子寡人不得立。雖然，子亦殺二君一大夫，<span class="style7">〔集解〕服虔曰：「奚齊、悼子、荀息也。」</span>為子君者不亦難乎？」里克對曰：「不有所廢，君何以興？欲誅之，其無辭乎？乃言為此！臣聞命矣。」遂伏劔而死。於是邳鄭使謝秦未還，故不及難。</p>
<p id="p39"><a class="gg-link" href="#p39" onclick="return changeColor(this);"></a>晉君改葬恭太子申生。<span class="style7">〔集解〕韋昭曰：「獻公時申生葬不如禮，故改葬之。」</span>秋，狐突之下國，<span class="style7">〔集解〕服虔曰：「晉所滅國以為下邑。一曰曲沃有宗廟，故謂之國；在絳下，故曰下國也。」</span>遇申生，申生與載而告之<span class="style7">〔集解〕杜預曰：「忽如夢而相見。狐突本為申生御，故復使登車。」</span>曰：「夷吾無禮，余得請於帝，<span class="style7">〔集解〕服虔曰：「帝，天帝。請罰有罪。」</span>將以晉與秦，秦將祀余。」狐突對曰：「臣聞神不食非其宗，君其祀毋乃絕乎？君其圖之。」申生曰：「諾，吾將復請帝。後十日，<span class="style7">〔集解〕左傳曰：「七日。」</span>新城西偏將有巫者見我焉。」<span class="style7">〔集解〕杜預曰：「將因巫以見。」</span>許之，遂不見。<span class="style7">〔集解〕杜預曰：「狐突許其言，申生之象亦沒。」</span>及期而徃，復見，申生告之曰：「帝許罰有罪矣，弊於韓。」<span class="style7">〔集解〕賈逵曰：「獘，敗也。韓，晉韓原。」</span>兒乃謠曰：「恭太子更葬矣，<span class="style7">〔索隱〕更，作也。更喪謂改喪。言後十四年晉不昌。</span>後十四年，晉亦不昌，昌乃在兄。」</p>
<p id="p40"><a class="gg-link" href="#p40" onclick="return changeColor(this);"></a>邳鄭使秦，聞里克誅，乃說秦繆公曰：「呂省、<span class="style7">〔索隱〕左傳作「呂甥」。</span>郤稱、兾芮實為不從。<span class="style7">〔集解〕杜預曰：「三子，晉大夫。不從，不與秦賂也。」〔索隱〕呂省、郄稱、冀芮三子，晉大夫。</span>若重賂與謀，出晉君，入重耳，事必就。」秦繆公許之，使人與歸報晉，厚賂三子。三子曰：「幣厚言甘，此必邳鄭賣我於秦。」遂殺邳鄭及里克、邳鄭之黨七輿大夫。<span class="style7">〔集解〕韋昭曰：「七輿，申生下軍之衆大夫也。」杜預曰：「侯伯七命，副車七乘。」</span>邳鄭子豹奔秦，言伐晉，繆公弗聽。</p>
<p id="p41"><a class="gg-link" href="#p41" onclick="return changeColor(this);"></a>惠公之立，倍秦地及里克，誅七輿大夫，國人不附。二年，周使召公過<span class="style7">〔集解〕韋昭曰：「召武公，為王卿士。」</span>禮晉惠公，惠公禮倨，<span class="style7">〔索隱〕謂受玉惰也。事見僖十一年。</span>召公譏之。</p>
<p id="p42"><a class="gg-link" href="#p42" onclick="return changeColor(this);"></a>四年，晉饑，乞糴於秦。繆公問百里奚，<span class="style7">〔集解〕服虔曰：「秦大夫。」</span>百里奚曰：「天菑流行，國家代有，救菑恤鄰，國之道也。與之。」邳鄭子豹曰：「伐之。」繆公曰：「其君是惡，其民何罪！」卒與粟，自雍屬絳。</p>
<p id="p43"><a class="gg-link" href="#p43" onclick="return changeColor(this);"></a>五年，秦饑，請糴於晉。晉君謀之，慶鄭曰：<span class="style7">〔集解〕杜預曰：「慶鄭，晉大夫。」</span>「以秦得立，已而倍其地約。晉饑而秦貸我，今秦饑請糴，與之何疑？而謀之！」虢射曰：<span class="style7">〔集解〕服虔曰：「虢射，惠公舅。」</span>「徃年天以晉賜秦，秦弗知取而貸我。今天以秦賜晉，晉其可以逆天乎？遂伐之。」惠公用虢射謀，不與秦粟，而發兵且伐秦。秦大怒，亦發兵伐晉。</p>
<p id="p44"><a class="gg-link" href="#p44" onclick="return changeColor(this);"></a>六年春，秦繆公將兵伐晉。晉惠公謂慶鄭曰：「秦師深矣，<span class="style7">〔集解〕韋昭曰：「深，入境。一曰深猶重。」</span>奈何？」鄭曰：「秦內君，君倍其賂；晉饑秦輸粟，秦饑而晉倍之，乃欲因其饑伐之：其深不亦宜乎！」晉卜御右，慶鄭皆吉。公曰：「鄭不孫。」<span class="style7">〔集解〕服虔曰：「孫，順。」</span>乃更令步陽御戎，家僕徒為右，<span class="style7">〔集解〕服虔曰：「二子，晉大夫也。」</span>進兵。九月壬戌，秦繆公、晉惠公合戰韓原。<span class="style7">〔索隱〕在馮翊夏陽北二十里，今之韓城縣是。</span>惠公馬騺不行，<span class="style7">〔索隱〕騺音竹二反。謂馬重而陷之於泥。</span>秦兵至，公窘，召慶鄭為御。鄭曰：「不用卜，敗不亦當乎！」遂去。更令梁繇靡御，<span class="style7">〔正義〕韋昭云：「梁由靡，大夫也。」</span>虢射為右，輅秦繆公。<span class="style7">〔集解〕服虔曰：「輅，迎也。」　〔索隱〕輅音五稼反。鄒誕音五額反。</span>繆公壯士冒敗晉軍，晉軍敗，遂失秦繆公，反獲晉公以歸。秦將以祀上帝。晉君姊為繆公夫人，衰絰涕泣。公曰：「得晉侯將以為樂，今乃如此。且吾聞箕子見唐叔之初封，曰『其後必當大矣』，晉庸可滅乎！」乃與晉侯盟王城<span class="style7">〔集解〕杜預曰：「馮翊臨晉縣東有王城。」</span>而許之歸。晉侯亦使呂省等報國人曰：「孤雖得歸，毋面目見社稷，卜日立子圉。」晉人聞之，皆哭。秦繆公問呂省：「晉國和乎？」對曰：「不和。小人懼失君亡親，<span class="style7">〔正義〕君，惠公也。親，父母也。言懼失君國亂，恐亡父母，不憚立子圉也。</span>不憚立子圉，曰『必報讎，寧事戎、狄』。<span class="style7">〔正義〕小人言立子圉為君之後，必報秦。終不事秦，寧事戎、狄耳。</span>其君子則愛君而知罪，以待秦命，曰『必報德』。有此二故，不和。」於是秦繆公更舍晉惠公，餽之七牢。<span class="style7">〔正義〕餽音匱。一牛一羊一豕為一牢。</span>十一月，歸晉侯。晉侯至國，誅慶鄭，修政教。謀曰：「重耳在外，諸侯多利內之。」欲使人殺重耳於狄。重耳聞之，如齊。</p>
<p id="p45"><a class="gg-link" href="#p45" onclick="return changeColor(this);"></a>八年，使太子圉質秦。<span class="style7">〔正義〕質音致。</span>初，惠公亡在梁，梁伯以其女妻之，生一男一女。梁伯卜之，男為人臣，女為人妾，故名男為圉，女為妾。<span class="style7">〔集解〕服虔曰：「圉人掌養馬臣之賤者。不聘曰妾。」</span></p>
<p id="p46"><a class="gg-link" href="#p46" onclick="return changeColor(this);"></a>十年，秦滅梁。梁伯好土功，治城溝，<span class="style7">〔集解〕賈逵曰：「溝，塹也。」</span>民力罷怨，<span class="style7">〔正義〕罷音皮。</span>其衆數相驚，曰「秦寇至」，民恐惑，秦竟滅之。</p>
<p id="p47"><a class="gg-link" href="#p47" onclick="return changeColor(this);"></a>十三年，晉惠公病，內有數子。太子圉曰：「吾母家在梁，梁今秦滅之，我外輕於秦而內無援於國。君即不起，病大夫輕，更立他公子。」乃謀與其妻俱亡歸。秦女曰：「子一國太子，辱在此。秦使婢子侍，<span class="style7">〔集解〕服虔曰：「曲禮曰『世婦以下自稱婢子』。婢子，婦人之卑稱。」</span>以固子之心。子亡矣，我不從子，亦不敢言。」子圉遂亡歸晉。十四年九月，惠公卒，太子圉立，是為懷公。</p>
<p id="p48"><a class="gg-link" href="#p48" onclick="return changeColor(this);"></a>子圉之亡，秦怨之，乃求公子重耳，欲內之。子圉之立，畏秦之伐也。乃令國中諸從重耳亡者與期，期盡不到者盡滅其家。狐突之子毛及偃從重耳在秦，弗肯召。懷公怒，囚狐突。突曰：「臣子事重耳有年數矣，今召之，是教之反君也。何以教之？」懷公卒殺狐突。秦繆公乃發兵送內重耳，使人告欒、郤之黨<span class="style7">〔正義〕欒枝、郄縠之屬也。</span>為內應，殺懷公於高梁，入重耳。重耳立，是為文公。</p>
<p id="p49"><a class="gg-link" href="#p49" onclick="return changeColor(this);"></a>晉文公重耳，晉獻公之子也。自少好士，年十七，有賢士五人：曰趙衰；狐偃咎犯，文公舅也；賈佗；先軫；魏武子。自獻公為太子時，重耳固已成人矣。獻公即位，重耳年二十一。獻公十三年，以驪姬故，重耳備蒲城守秦。獻公二十一年，獻公殺太子申生，驪姬讒之，恐，不辭獻公而守蒲城。獻公二十二年，獻公使宦者履鞮<span class="style7">〔索隱〕即左傳之勃鞮，亦曰寺人披也。</span>趣殺重耳。重耳踰垣，宦者逐斬其衣袪。重耳遂奔狄。狄，其母國也。是時重耳年四十三。從此五士，其餘不名者數十人，至狄。</p>
<p id="p50"><a class="gg-link" href="#p50" onclick="return changeColor(this);"></a>狄伐咎如，<span class="style7">〔集解〕賈逵曰：「赤狄之別，隗姓。」〔索隱〕赤狄之別種也，隗姓也。咎音高。鄒誕本作「囷如」，又云或作「囚」。</span>得二女：以長女妻重耳，生伯鯈、<span class="style7">〔正義〕直留反。</span>叔劉；以少女妻趙衰，生盾。<span class="style7">〔索隱〕左傳云伐廧咎如，獲其二女，以叔隗妻趙衰，生盾；公子取季隗，生伯鯈、叔劉。則叔隗長而季隗少，乃不同也。</span>居狄五歲而晉獻公卒，里克已殺奚齊、悼子，乃使人迎，欲立重耳。重耳畏殺，因固謝，不敢入。已而晉更迎其弟夷吾立之，是為惠公。惠公七年，畏重耳，乃使宦者履鞮與壯士欲殺重耳。重耳聞之，乃謀趙衰等曰：「始吾奔狄，非以為可用興，<span class="style7">〔索隱〕興，起也。非翟可用興起，故奔之也。</span>以近易通，故且休足。休足久矣，固願徙之大國。夫齊桓公好善，志在霸王，收恤諸侯。今聞管仲、隰朋死，此亦欲得賢佐，盍徃乎？」於是遂行。重耳謂其妻曰：「待我二十五年不來，乃嫁。」其妻笑曰：「犁二十五年，<span class="style7">〔索隱〕犁猶比也。</span>吾冢上柏大矣。<span class="style7">〔正義〕杜預云：「言將死入木也，不復成嫁也。」</span>雖然，妾待子。」重耳居狄凡十二年而去。</p>
<p id="p51"><a class="gg-link" href="#p51" onclick="return changeColor(this);"></a>過衞，衞文公不禮。去，過五鹿，<span class="style7">〔集解〕賈逵曰：「衞地。」杜預曰：「今衞縣西北有地名五鹿，陽平元城縣東亦有五鹿。」</span>飢而從野人乞食，野人盛土器中進之。重耳怒。趙衰曰：「土者，有土也，君其拜受之。」</p>
<p id="p52"><a class="gg-link" href="#p52" onclick="return changeColor(this);"></a>至齊，齊桓公厚禮，而以宗女妻之，有馬二十乘，重耳安之。重耳至齊二歲而桓公卒，會竪刁等為內亂，齊孝公之立，諸侯兵數至。留齊凡五歲。重耳愛齊女，毋去心。趙衰、咎犯乃於桑下謀行。齊女侍者在桑上聞之，以告其主。其主乃殺侍者，<span class="style7">〔集解〕服虔曰：「懼孝公怒，故殺之以滅口。」</span>勸重耳趣行。重耳曰：「人生安樂，孰知其他！必死於此，<span class="style7">〔集解〕徐廣曰：「一云『人生一世，必死於此』。」</span>不能去。」齊女曰：「子一國公子，窮而來此，數士者以子為命。子不疾反國，報勞臣，而懷女德，竊為子羞之。且不求，何時得功？」乃與趙衰等謀，醉重耳，載以行。行逺而覺，重耳大怒，引戈欲殺咎犯。咎犯曰：「殺臣成子，偃之願也。」重耳曰：「事不成，我食舅氏之肉。」咎犯曰：「事不成，犯肉腥臊，何足食！」乃止，遂行。</p>
<p id="p53"><a class="gg-link" href="#p53" onclick="return changeColor(this);"></a>過曹，曹共公不禮，欲觀重耳駢脅。曹大夫釐負羈曰：「晉公子賢，又同姓，窮來過我，奈何不禮！」共公不從其謀。負羈乃私遺重耳食，置璧其下。重耳受其食，還其璧。</p>
<p id="p54"><a class="gg-link" href="#p54" onclick="return changeColor(this);"></a>去，過宋。宋襄公新困兵於楚，傷於泓，聞重耳賢，乃以國禮禮於重耳。<span class="style7">〔索隱〕以國君之禮禮之也。</span>宋司馬公孫固善於咎犯，曰：「宋小國新困，不足以求入，更之大國。」乃去。</p>
<p id="p55"><a class="gg-link" href="#p55" onclick="return changeColor(this);"></a>過鄭，鄭文公弗禮。鄭叔瞻諫其君曰：「晉公子賢，而其從者皆國相，且又同姓。鄭之出自厲王，而晉之出自武王。」鄭君曰：「諸侯亡公子過此者衆，安可盡禮！」叔瞻曰：「君不禮，不如殺之，且後為國患。」鄭君不聽。</p>
<p id="p56"><a class="gg-link" href="#p56" onclick="return changeColor(this);"></a>重耳去之楚，楚成王以適諸侯禮待之，<span class="style7">〔索隱〕適音敵。</span>重耳謝不敢當。趙衰曰：「子亡在外十餘年，小國輕子，況大國乎？今楚大國而固遇子，子其毋讓，此天開子也。」遂以客禮見之。成王厚遇重耳，重耳甚卑。成王曰：「子即反國，何以報寡人？」重耳曰：「羽毛齒角玉帛，君王所餘，未知所以報。」王曰：「雖然，何以報不穀？」重耳曰：「即不得已，與君王以兵車會平原廣澤，請辟王三舍。」<span class="style7">〔集解〕賈逵曰：「司馬法『從遯不過三舍』。三舍，九十里也。」</span>楚將子玉怒曰：「王遇晉公子至厚，今重耳言不孫，請殺之。」成王曰：「晉公子賢而困於外久，從者皆國器，此天所置，庸可殺乎？且言何以易之！」<span class="style7">〔索隱〕子玉請殺重耳，楚成王不許，言人出言不可輕易之。</span>居楚數月，而晉太子圉亡秦，秦怨之；聞重耳在楚，乃召之。成王曰：「楚逺，更數國乃至晉。秦晉接境，秦君賢，子其勉行！」厚送重耳。</p>
<p id="p57"><a class="gg-link" href="#p57" onclick="return changeColor(this);"></a>重耳至秦，繆公以宗女五人妻重耳，故子圉妻與徃。重耳不欲受，司空季子<span class="style7">〔集解〕服虔曰：「胥臣臼季也。」</span>曰：「其國且伐，況其故妻乎！且受以結秦親而求入，子乃拘小禮，忘大醜乎！」遂受。繆公大歡，與重耳飲。趙衰歌黍苗詩。<span class="style7">〔集解〕韋昭曰：「詩云『芃芃黍苗，陰雨膏之』。」</span>繆公曰：「知子欲急反國矣。」趙衰與重耳下，再拜曰：「孤臣之仰君，如百穀之望時雨。」是時晉惠公十四年秋。惠公以九月卒，子圉立。十一月，葬惠公。十二月，晉國大夫欒、郤等聞重耳在秦，皆陰來勸重耳、趙衰等反國，為內應甚衆。於是秦繆公乃發兵與重耳歸晉。晉聞秦兵來，亦發兵拒之。然皆陰知公子重耳入也。唯惠公之故貴臣呂、郤之屬<span class="style7">〔正義〕呂甥，郤芮也。</span>不欲立重耳。重耳出亡凡十九歲而得入，時年六十二矣，晉人多附焉。</p>
<p id="p58"><a class="gg-link" href="#p58" onclick="return changeColor(this);"></a>文公元年春，秦送重耳至河。咎犯曰：「臣從君周旋天下，過亦多矣。臣猶知之，況於君乎？請從此去矣。」重耳曰：「若反國，所不與子犯共者，河伯視之！」<span class="style7">〔索隱〕視猶見也。</span>乃投璧河中，以與子犯盟。是時介子推從，在舡中，乃笑曰：「天實開公子，而子犯以為己功而要市於君，固足羞也。吾不忍與同位。」乃自隱渡河。秦兵圍令狐，晉軍于廬栁。<span class="style7">〔集解〕韋昭曰：「廬栁，晉地也。」</span>二月辛丑，咎犯與秦晉大夫盟於郇。<span class="style7">〔集解〕杜預曰：「解縣西北有郇城。」〔索隱〕音荀，即文王之子所封。又音環。</span>壬寅，重耳入于晉師。丙午，入于曲沃。丁未，朝于武宮，<span class="style7">〔集解〕賈逵曰：「文公之祖武公廟也。」</span>即位為晉君，是為文公。羣臣皆徃。懷公圉奔高梁。戊申，使人殺懷公。</p>
<p id="p59"><a class="gg-link" href="#p59" onclick="return changeColor(this);"></a>懷公故大臣呂省、郤芮本不附文公，文公立，恐誅，乃欲與其徒謀燒公宮，殺文公。文公不知。始嘗欲殺文公宦者履鞮知其謀，欲以告文公，解前罪，求見文公。文公不見，使人讓曰：「蒲城之事，女斬予袪。其後我從狄君獵，女為惠公來求殺我。惠公與女期三日至，而女一日至，何速也？女其念之。」宦者曰：「臣刀鋸之餘，不敢以二心事君倍主，故得罪於君。君已反國，其毋蒲、翟乎？且管仲射鉤，桓公以霸。今刑餘之人以事告而君不見，禍又且及矣。」於是見之，遂以呂、郤等告文公。文公欲召呂、郤，呂、郤等黨多，文公恐初入國，國人賣己，乃為微行，會秦繆公於王城，<span class="style7">〔索隱〕杜預云：「馮翊臨晉縣東有故王城，今名武鄉城。」</span>國人莫知。三月己丑，呂、郤等果反，焚公宮，不得文公。文公之衞徒與戰，呂、郤等引兵欲奔，秦繆公誘呂、郤等，殺之河上，晉國復而文公得歸。夏，迎夫人於秦，秦所與文公妻者卒為夫人。秦送三千人為衞，以備晉亂。</p>
<p id="p60"><a class="gg-link" href="#p60" onclick="return changeColor(this);"></a>文公修政，施惠百姓。賞從亡者及功臣，大者封邑，小者尊爵。未盡行賞，周襄王以弟帶難出居鄭地，來告急晉。晉初定，欲發兵，恐他亂起，是以賞從亡未至隱者介子推。推亦不言祿，祿亦不及。推曰：「獻公子九人，唯君在矣。惠、懷無親，外內弃之；天未絕晉，必將有主，主晉祀者，非君而誰？天實開之，二三子以為己力，不亦誣乎？竊人之財，猶曰是盜，況貪天之功以為己力乎？下冒其罪，上賞其姦，上下相蒙，<span class="style7">〔集解〕服虔曰：「蒙，欺也。」</span>難與處矣！」其母曰：「盍亦求之，以死誰懟？」推曰：「尤而效之，罪有甚焉。且出怨言，不食其祿。」母曰：「亦使知之，若何？」對曰：「言，身之文也；身欲隱，安用文之？文之，是求顯也。」其母曰：「能如此乎？與女偕隱。」至死不復見。</p>
<p id="p61"><a class="gg-link" href="#p61" onclick="return changeColor(this);"></a>介子推從者憐之，乃懸書宮門曰：「龍欲上天，五蛇為輔。<span class="style7">〔索隱〕龍喻重耳。五蛇即五臣，狐偃、趙衰、魏武子、司空季子及子推也。舊云五臣有先軫、顛頡，今恐二人非其數。</span>龍已升雲，四蛇各入其宇，一蛇獨怨，終不見處所。」文公出，見其書，曰：「此介子推也。吾方憂王室，未圖其功。」使人召之，則亡。遂求所在，聞其入緜上山中，<span class="style7">〔集解〕賈逵曰：「緜上，晉地。」杜預曰：「西河介休縣南有地名緜上。」</span>於是文公環緜上山中而封之，以為介推田，<span class="style7">〔集解〕徐廣曰：「一作『國』。」</span>號曰介山，「以記吾過，且旌善人」。<span class="style7">〔集解〕賈逵曰：「旌，表也。」</span></p>
<p id="p62"><a class="gg-link" href="#p62" onclick="return changeColor(this);"></a>從亡賤臣壺叔曰：「君三行賞，賞不及臣，敢請罪。」文公報曰：「夫導我以仁義，防我以德惠，此受上賞。輔我以行，卒以成立，此受次賞。矢石之難，汗馬之勞，此復受次賞。若以力事我而無補吾鈌者，此受次賞。三賞之後，故且及子。」晉人聞之，皆說。</p>
<p id="p63"><a class="gg-link" href="#p63" onclick="return changeColor(this);"></a>二年春，秦軍河上，<span class="style7">〔索隱〕晉地也。</span>將入王。趙衰曰：「求霸莫如入王尊周。周晉同姓，晉不先入王，後秦入之，毋以令于天下。方今尊王，晉之資也。」三月甲辰，晉乃發兵至陽樊，<span class="style7">〔集解〕服虔曰：「陽樊，周地。陽，邑名也，樊仲山之所居，故曰陽樊。」</span>圍溫，入襄王于周。四月，殺王弟帶。周襄王賜晉河內陽樊之地。</p>
<p id="p64"><a class="gg-link" href="#p64" onclick="return changeColor(this);"></a>四年，楚成王及諸侯圍宋，宋公孫固如晉告急。先軫曰：「報施定霸，於今在矣。」<span class="style7">〔集解〕杜預曰：「報宋贈馬之施。」</span>狐偃曰：「楚新得曹而初婚於衞，若伐曹、衞，楚必救之，則宋免矣。」於是晉作三軍。<span class="style7">〔集解〕王肅曰：「始復成國之禮，半周軍也。」</span>趙衰舉郤縠將中軍，郤臻佐之；使狐偃將上軍，狐毛佐之，命趙衰為卿；欒枝將下軍，<span class="style7">〔集解〕賈逵曰：「欒枝，欒賔之孫。」</span>先軫佐之；荀林父御戎，魏犨為右：<span class="style7">〔正義〕犨，昌由反，又音受。</span>往伐。冬十二月，晉兵先下山東，而以原封趙衰。<span class="style7">〔集解〕杜預曰：「河內沁水縣西北有原城。」</span></p>
<p id="p65"><a class="gg-link" href="#p65" onclick="return changeColor(this);"></a>五年春，晉文公欲伐曹，假道於衞，衞人弗許。還自河南度，侵曹，伐衞。正月，取五鹿。二月，晉侯、齊侯盟于歛盂。<span class="style7">〔集解〕杜預曰：「衞地也。」</span>衞侯請盟晉，晉人不許。衞侯欲與楚，國人不欲，故出其君以說晉。衞侯居襄牛，<span class="style7">〔集解〕服虔曰：「衞地也。」</span>公子買守衞。楚救衞，不卒。<span class="style7">〔集解〕徐廣曰：「一作『勝』。」</span>晉侯圍曹。三月丙午，晉師入曹，數之以其不用釐負羈言，而用美女乘軒者三百人也。令軍毋入僖負羈宗家以報德。楚圍宋，宋復告急晉。文公欲救則攻楚，為楚嘗有德，不欲伐也；欲釋宋，宋又嘗有德於晉：患之。<span class="style7">〔索隱〕晉若攻楚，則傷楚子送其入秦之德；又欲釋宋不救，乃虧宋公贈馬之惠。進退有難，是以患之。</span>先軫曰：「執曹伯，分曹、衞地以與宋，楚急曹、衞，其勢宜釋宋。」<span class="style7">〔索隱〕楚初得曹，又新婚於衞，今晉執曹伯分曹、衞之地與宋，則楚急曹、衞，其勢宜釋宋。</span>於是文公從之，而楚成王乃引兵歸。</p>
<p id="p66"><a class="gg-link" href="#p66" onclick="return changeColor(this);"></a>楚將子玉曰：「王遇晉至厚，今知楚急曹、衞而故伐之，是輕王。」王曰：「晉侯亡在外十九年，困日久矣，果得反國，險阨盡知之，能用其民，天之所開，不可當。」子玉請曰：「非敢必有功，願以間執讒慝之口也。」<span class="style7">〔集解〕服虔曰：「子玉非敢求有大功，但欲執蒍賈讒慝之口，謂子玉過三百乘不能入也。」杜預曰：「執猶塞也。」</span>楚王怒，少與之兵。於是子玉使宛春告晉：<span class="style7">〔集解〕賈逵曰：「宛春，楚大夫。」</span>「請復衞侯而封曹，臣亦釋宋。」咎犯曰：「子玉無禮矣，君取一，臣取二，勿許。」<span class="style7">〔集解〕韋昭曰：「君，文公也。臣，子玉也。一謂釋宋圍，二謂復曹、衞。」</span>先軫曰：「定人之謂禮。楚一言定三國，子一言而亡之，我則毋禮。不許楚，是弃宋也。不如私許曹、衞以誘之，執宛春以怒楚，<span class="style7">〔集解〕韋昭曰：「怒楚，令必戰。」</span>旣戰而後圖之。」<span class="style7">〔集解〕杜預曰：「須勝負決乃定計。」</span>晉侯乃囚宛春於衞，且私許復曹、衞。曹、衞告絕於楚。楚得臣怒，<span class="style7">〔集解〕得臣即子玉。</span>擊晉師，晉師退。軍吏曰：「為何退？」文公曰：「昔在楚，約退三舍，可倍乎！」楚師欲去，得臣不肯。四月戊辰，宋公、<span class="style7">〔索隱〕成公王臣。</span>齊將<span class="style7">〔索隱〕國歸父。</span>、秦將<span class="style7">〔索隱〕小子憖也。</span>與晉侯次城濮。<span class="style7">集解賈逵曰：「衞地也。」</span>己巳，與楚兵合戰，楚兵敗，得臣收餘兵去。甲午，晉師還至衡雍，<span class="style7">〔集解〕杜預曰：「衡雍，鄭地，今滎陽卷縣也。」</span>作王宮于踐土。<span class="style7">〔集解〕服虔曰：「旣敗楚師，襄王自往臨踐土，賜命晉侯，晉侯聞而為之作宮。」〔索隱〕杜預云踐土，鄭地。然據此文，晉師還至衡雍，衡雍在河南也。故劉氏云踐土在河南。下文踐土在河北，今元城縣西有踐土驛，義或然也。</span></p>
<p id="p67"><a class="gg-link" href="#p67" onclick="return changeColor(this);"></a>初，鄭助楚，楚敗，懼，使人請盟晉侯。晉侯與鄭伯盟。</p>
<p id="p68"><a class="gg-link" href="#p68" onclick="return changeColor(this);"></a>五月丁未，獻楚俘於周，<span class="style7">〔正義〕俘音孚，囚也。</span>駟介百乘，徒兵千。<span class="style7">〔集解〕服虔曰：「駟介，駟馬被甲也。徒兵，步卒也。」</span>天子使王子虎命晉侯為伯，<span class="style7">〔集解〕賈逵曰：「王子虎，周大夫。」</span>賜大輅，彤弓矢百，玈弓矢千，<span class="style7">〔集解〕賈逵曰：「大輅，金輅。彤弓，赤；玈弓，黑也。諸侯賜弓矢，然後征伐。」〔正義〕彤，徒冬反。玈音廬。</span>秬鬯一卣，珪瓚，<span class="style7">〔集解〕賈逵曰：「秬，黑黍；鬯，香酒也。所以降神。卣，器名，諸侯賜珪瓚，然後為鬯。」</span>虎賁三百人。<span class="style7">〔集解〕賈逵曰：「天子卒曰虎賁。」</span>晉侯三辭，然後稽首受之。<span class="style7">〔集解〕賈逵曰：「稽首首至地。」</span>周作晉文侯命：「王若曰：父義和，<span class="style7">〔集解〕孔安國曰：「同姓，故稱曰父。」馬融曰：「王順曰，父能以義和我諸侯。」〔索隱〕按：尚書文侯之命是平王命晉文侯仇之語，今此文乃襄王命文公重耳之事，代數懸隔，勳策全乖。太史公雖復彌縫左氏，而系家頗亦時有疏謬。裴氏集解亦引孔、馬之注，而都不言時代乖角，何習迷而同醉也？然計平王至襄王為七代，仇至重耳為十一代而十三侯。又平王元年至魯僖二十八年，當襄二十年，為一百三十餘歲矣，學者頗合討論之。而劉伯莊以為蓋天子命晉同此一辭，尤非也。</span>丕顯文、武，能慎明德，<span class="style7">〔集解〕孔安國曰：「文王、武王能詳慎顯用明德。」</span>昭登於上，布聞在下，<span class="style7">〔集解〕馬融曰：「昭，明也。上謂天，下謂人。」</span>維時上帝集厥命于文、武。<span class="style7">〔集解〕孔安國曰：「惟以是故集成其王命，德流子孫。」</span>恤朕身、繼予一人永其在位。」<span class="style7">〔集解〕孔安國曰：「當憂念我身，則我一人長安王位。」</span>於是晉文公稱伯。癸亥，王子虎盟諸侯於王庭。<span class="style7">〔集解〕服虔曰：「王庭，踐土也。」〔索隱〕服氏知王庭是踐土者，據二十八年五月「公會晉侯，盟于踐土」，又此上文「四月甲午，作王宮于踐土」。王庭即王宮也。</span></p>
<p id="p69"><a class="gg-link" href="#p69" onclick="return changeColor(this);"></a>晉焚楚軍，火數日不息，文公歎。左右曰：「勝楚而君猶憂，何？」文公曰：「吾聞能戰勝安者唯聖人，是以懼。且子玉猶在，庸可喜乎！」子玉之敗而歸，楚成王怒其不用其言，貪與晉戰，讓責子玉，子玉自殺。晉文公曰：「我擊其外，楚誅其內，內外相應。」於是乃喜。</p>
<p id="p70"><a class="gg-link" href="#p70" onclick="return changeColor(this);"></a>六月，晉人復入衞侯。壬午，晉度河北歸國。行賞，狐偃為首。或曰：「城濮之事，先軫之謀。」文公曰：「城濮之事，偃說我毋失信。先軫曰『軍事勝為右』，吾用之以勝。然此一時之說，偃言萬世之功，奈何以一時之利而加萬世功乎？是以先之。」</p>
<p id="p71"><a class="gg-link" href="#p71" onclick="return changeColor(this);"></a>冬，晉侯會諸侯於溫，欲率之朝周。力未能，恐其有畔者，乃使人言周襄王狩于河陽。壬申，遂率諸侯朝王於踐土。<span class="style7">〔索隱〕按：左氏傳「五月，盟于踐土；冬，會諸侯于溫，天王狩于河陽；壬申，公朝于王所」。此文亦說冬朝于王，當合於河陽溫地，不合取五月踐土之文。</span>孔子讀史記至文公，曰「諸侯無召王」、「王狩河陽」者，春秋諱之也。</p>
<p id="p72"><a class="gg-link" href="#p72" onclick="return changeColor(this);"></a>丁丑，諸侯圍許。曹伯臣或說晉侯曰：「齊桓公合諸侯而國異姓，今君為會而滅同姓。曹，叔振鐸之後；晉，唐叔之後。合諸侯而滅兄弟，非禮。」晉侯說，復曹伯。</p>
<p id="p73"><a class="gg-link" href="#p73" onclick="return changeColor(this);"></a>於是晉始作三行。<span class="style7">〔集解〕服虔曰：「辟天子六軍，故謂之三行。」</span>荀林父將中行，先縠將右行，<span class="style7">〔索隱〕左傳屠擊將右行，與此異。</span>先蔑將左行。<span class="style7">〔集解〕杜預曰：「三行無佐，疑大夫帥也。」〔索隱〕據左傳，荀林父並是卿，而云「大夫帥」者，非也。不置佐者，當避天子也。或新置三行，官未備耳。</span></p>
<p id="p74"><a class="gg-link" href="#p74" onclick="return changeColor(this);"></a>七年，晉文公、秦繆公共圍鄭，以其無禮於文公亡過時，及城濮時鄭助楚也。圍鄭，欲得叔瞻。叔瞻聞之，自殺。鄭持叔瞻告晉。晉曰：「必得鄭君而甘心焉。」鄭恐，乃間令使<span class="style7">〔索隱〕使謂燭之武。</span>謂秦繆公曰：「亡鄭厚晉，於晉得矣，而秦未為利。君何不解鄭，得為東道交？<span class="style7">〔索隱〕交猶好也。諸本及左傳皆作「主」。</span>」秦伯說，罷兵。晉亦罷兵。</p>
<p id="p75"><a class="gg-link" href="#p75" onclick="return changeColor(this);"></a>九年冬，晉文公卒，子襄公歡立。是歲鄭伯亦卒。</p>
<p id="p76"><a class="gg-link" href="#p76" onclick="return changeColor(this);"></a>鄭人或賣其國於秦，<span class="style7">〔正義〕左傳云秦、晉伐鄭，燭之武說秦，師罷。今杞子、逢孫、楊孫三大夫戍鄭。杞子自鄭使告於秦曰：「鄭人使我掌其北門之管，若潛師以來，國可得也。」</span>秦繆公發兵往襲鄭。十二月，秦兵過我郊。襄公元年春，秦師過周，無禮，王孫滿譏之。兵至滑，鄭賈人弦高將市于周，遇之，以十二牛勞秦師。秦師驚而還，滅滑而去。</p>
<p id="p77"><a class="gg-link" href="#p77" onclick="return changeColor(this);"></a>晉先軫曰：「秦伯不用蹇叔，反其衆心，此可擊。」欒枝曰：「未報先君施於秦，擊之不可。」先軫曰：「秦侮吾孤，伐吾同姓，何德之報？」遂擊之。襄公墨衰絰。<span class="style7">〔集解〕賈逵曰：「墨，變凶。」杜預曰：「以凶服從戎，故墨之。」</span>四月，敗秦師于殽，虜秦三將孟明視、西乞秫、白乙丙以歸。遂墨以葬文公。<span class="style7">〔集解〕服虔曰：「非禮也。」杜預曰：「記禮所由變也。」</span>文公夫人秦女，謂襄公曰：「秦欲得其三將戮之。」公許，遣之。先軫聞之，謂襄公曰：「患生矣。」軫乃追秦將。秦將渡河，已在舡中，頓首謝，卒不反。</p>
<p id="p78"><a class="gg-link" href="#p78" onclick="return changeColor(this);"></a>後三年，秦果使孟明伐晉，報殽之敗，取晉汪以歸。<span class="style7">〔索隱〕按：左傳文二年，秦孟明視伐晉，報殽之役，無取晉汪之事。又其年冬，晉先且居等伐秦，取汪、彭衙而還。則汪是秦邑，止可晉伐秦取之，豈得秦伐晉而取汪也？或者晉先取之秦，今伐晉而收汪，是汪從晉來，故云取晉汪而歸也。彭衙在郃陽北，汪不知所在。</span>四年，秦繆公大興兵伐我，度河，取王官，<span class="style7">〔正義〕括地志云：「王官故城在同州澄城縣西北六十里。」左傳文公三年，秦伐晉，取王官，即此。先言度河，史文顛倒耳。</span>封殽尸而去。晉恐，不敢出，遂城守。五年，晉伐秦，取新城，<span class="style7">〔集解〕服虔曰：「秦邑，新所作城也。」</span>報王官役也。</p>
<p id="p79"><a class="gg-link" href="#p79" onclick="return changeColor(this);"></a>六年，趙衰成子、欒貞子、咎季子犯、霍伯皆卒。<span class="style7">〔集解〕賈逵曰：「欒貞子，欒枝也。霍伯，先且居也。」</span>趙盾代趙衰執政。</p>
<p id="p80"><a class="gg-link" href="#p80" onclick="return changeColor(this);"></a>七年八月，襄公卒。太子夷皐少。晉人以難故，<span class="style7">〔集解〕服虔曰：「晉國數有患難。」</span>欲立長君。趙盾曰：「立襄公弟雍。好善而長，先君愛之；且近於秦，秦故好也。立善則固，事長則順，奉愛則孝，結舊好則安。」賈季曰：「不如其弟樂。辰嬴嬖於二君，<span class="style7">〔集解〕服虔曰：「辰嬴，懷嬴也。二君，懷公、文公。」</span>立其子，民必安之。」趙盾曰：「辰嬴賤，班在九人下，<span class="style7">〔集解〕服虔曰：「班，次也。」</span>其子何震之有！<span class="style7">〔集解〕賈逵曰：「震，威也。」</span>且為二君嬖，淫也。為先君子，<span class="style7">〔正義〕樂，文公子也。</span>不能求大而出在小國，僻也。母淫子僻，無威；<span class="style7">〔正義〕僻，匹亦反。言樂僻隱在陳，而逺無援也。</span>陳小而逺，無援：將何可乎！」使士會如秦迎公子雍。賈季亦使人召公子樂於陳。趙盾廢賈季，以其殺陽處父。<span class="style7">集解案：左傳，此時賈他為太師，陽處父為太傅。</span>十月，葬襄公。十一月，賈季奔翟。是歲，秦繆公亦卒。</p>
<p id="p81"><a class="gg-link" href="#p81" onclick="return changeColor(this);"></a>靈公元年四月，秦康公曰：「昔文公之入也無衞，故有呂、郤之患。」乃多與公子雍衞。太子母繆嬴日夜抱太子以號泣於朝，曰：「先君何罪？其嗣亦何罪？舍適而外求君，將安置此？」<span class="style7">〔集解〕服虔曰：「此，太子。」</span>出朝，則抱以適趙盾所，頓首曰：「先君奉此子而屬之子，曰『此子材，吾受其賜；不材，吾怨子』。<span class="style7">〔集解〕王肅曰：「怨其教導不至也。」</span>今君卒，言猶在耳，<span class="style7">〔集解〕杜預曰：「在宣子之耳。」</span>而弃之，若何？」趙盾與諸大夫皆患繆嬴，且畏誅，乃背所迎而立太子夷臯，是為靈公。發兵以距秦送公子雍者。趙盾為將，徃擊秦，敗之令狐。先蔑、隨會亡奔秦。秋，齊、宋、衞、鄭、曹、許君皆會趙盾，盟於扈，<span class="style7">〔集解〕杜預曰：「鄭地。滎陽卷縣西北有扈亭。」</span>以靈公初立故也。</p>
<p id="p82"><a class="gg-link" href="#p82" onclick="return changeColor(this);"></a>四年，伐秦，取少梁。秦亦取晉之郩。<span class="style7">〔集解〕徐廣曰：「年表云北徵也。」〔索隱〕徐云年表曰徵。然按左傳，文十年春，晉人伐秦，取少梁。夏，秦伯伐晉，取北徵，北徵即年表之徵。今云郩者，字誤也。徵音懲，亦馮翊之縣名。</span>六年，秦康公伐晉，取羈馬。晉侯怒，使趙盾、趙穿、郤缺擊秦，大戰河曲，趙穿最有功。七年，晉六卿患隨會之在秦，常為晉亂，乃詳令魏壽餘反晉降秦。秦使隨會之魏，因執會以歸晉。</p>
<p id="p83"><a class="gg-link" href="#p83" onclick="return changeColor(this);"></a>八年，周頃王崩，公卿争權，故不赴。<span class="style7">〔索隱〕按：春秋魯文十二年「頃王崩，周公閱與王孫蘇争政，故不赴」是也。</span>晉使趙盾以車八百乘平周亂而立匡王。<span class="style7">〔索隱〕文十四年傳又云「晉趙盾以諸侯之師八百乘納捷菑于邾，不克，乃還」。而「周公閱與王孫蘇訟于晉，趙宣子平王室而復之」。則以車八百乘，自是宣子納邾捷菑，不關王室之事，但文相連耳，多恐是誤也。</span>是年，楚莊王初即位。十二年，齊人弒其君懿公。</p>
<p id="p84"><a class="gg-link" href="#p84" onclick="return changeColor(this);"></a>十四年，靈公壯，侈，厚斂以彫墻。<span class="style7">〔集解〕賈逵曰：「彫，畫也。」</span>從臺上彈人，觀其避丸也。宰夫胹熊蹯不熟，<span class="style7">〔集解〕服虔曰：「蹯，熊掌，其肉難熟。」〔正義〕胹音而。蹯音樊。</span>靈公怒，殺宰夫，使婦人持其屍出弃之，過朝。趙盾、隨會前數諫，不聽；已又見死人手，二人前諫。隨會先諫，不聽。靈公患之，使鉏麑刺趙盾。<span class="style7">〔集解〕賈逵曰：「鉏麑，晉力士。」〔正義〕鉏音鋤。麑音迷。</span>盾閨門開，居處節，鉏麑退，歎曰：「殺忠臣，弃君命，罪一也。」遂觸樹而死。<span class="style7">〔集解〕杜預曰：「趙盾庭樹也。」</span></p>
<p id="p85"><a class="gg-link" href="#p85" onclick="return changeColor(this);"></a>初，盾常田首山，<span class="style7">〔集解〕徐廣曰：「蒲阪縣有雷首山。」</span>見桑下有餓人。餓人，示眯明也。<span class="style7">〔索隱〕鄒誕云示眯為祁彌也，即左傳之提彌明也。提音市移反，劉氏亦音祁為時移反，則祁提二字同音也。而此史記作「示」者，示即周禮古本「地神曰祇」，皆作「示」字。「鄒」為「祁」者，蓋由祇提音相近，字遂變為「祁」也。眯音米移反。以「眯」為「彌」，亦音相近耳。又左氏桑下餓人是靈輙也。其示眯明，是嗾獒者也，其人鬬而死。今合二人為一人，非也。</span>盾與之食，食其半。問其故，曰：「宦三年，<span class="style7">〔集解〕服虔曰：「宦，宦學事也。」</span>未知母之存不，願遺母。」盾義之，益與之飯肉。已而為晉宰夫，趙盾弗復知也。九月，晉靈公飲趙盾酒，伏甲將攻盾。公宰示眯明知之，恐盾醉不能起，而進曰：「君賜臣，觴三行<span class="style7">〔索隱〕如字。</span>可以罷。」欲以去趙盾，令先，毋及難。盾旣去，靈公伏士未會，先縱<span class="style7">〔索隱〕縱，足用反。又本作「嗾」，又作「蹴」，同素后反。</span>齧狗名敖。<span class="style7">〔集解〕何休曰：「犬四尺曰敖。」</span>明為盾搏殺狗。盾曰：「弃人用狗，雖猛何為。」然不知明之為陰德也。已而靈公縱伏士出逐趙盾，示眯明反擊靈公之伏士，伏士不能進，而竟脫盾。盾問其故，曰：「我桑下餓人。」問其名，弗告。<span class="style7">〔集解〕服虔曰：「不望報。」</span>明亦因亡去。</p>
<p id="p86"><a class="gg-link" href="#p86" onclick="return changeColor(this);"></a>盾遂奔，未出晉境。乙丑，盾昆弟將軍趙穿襲殺靈公於桃園<span class="style7">〔集解〕虞翻曰：「園名也。」</span>而迎趙盾。趙盾素貴，得民和；靈公少，侈，民不附，故為弒易。<span class="style7">〔索隱〕以豉反。</span>盾復位。晉太史董狐書曰「趙盾弒其君」，以視於朝。盾曰：「弒者趙穿，我無罪。」太史曰：「子為正卿，而亡不出境，反不誅國亂，非子而誰？」孔子聞之，曰：「董狐，古之良史也，書法不隱。<span class="style7">〔集解〕杜預曰：「不隱盾之罪。」</span>宣子，良大夫也，為法受惡。<span class="style7">〔集解〕服虔曰：「聞義則服。」杜預曰：「善其為法受屈也。」〔正義〕為，于偽反。</span>惜也，出疆乃免。<span class="style7">〔集解〕杜預曰：「越境則君臣之義絕，可以不討賊也。」</span>」</p>
<p id="p87"><a class="gg-link" href="#p87" onclick="return changeColor(this);"></a>趙盾使趙穿迎襄公弟黑臀于周而立之，是為成公。</p>
<p id="p88"><a class="gg-link" href="#p88" onclick="return changeColor(this);"></a>成公者，文公少子，其母周女也。壬申，朝于武宮。</p>
<p id="p89"><a class="gg-link" href="#p89" onclick="return changeColor(this);"></a>成公元年，賜趙氏為公族。<span class="style7">〔集解〕服虔曰：「公族大夫也。」</span>伐鄭，鄭倍晉故也。三年，鄭伯初立，附晉而弃楚。楚怒，伐鄭，晉徃救之。</p>
<p id="p90"><a class="gg-link" href="#p90" onclick="return changeColor(this);"></a>六年，伐秦，虜秦將赤。<span class="style7">〔索隱〕赤即斥，謂斥候之人也。按：宣八年左傳「晉伐秦，獲秦諜，殺諸絳市」。蓋彼諜即此赤也。晉成公六年為魯宣八年，正同，故知然。</span></p>
<p id="p91"><a class="gg-link" href="#p91" onclick="return changeColor(this);"></a>七年，成公與楚莊王争彊，會諸侯于扈。陳畏楚，不會。晉使中行桓子<span class="style7">〔索隱〕荀林父也。</span>伐陳，因救鄭，與楚戰，敗楚師。是年，成公卒，子景公據立。</p>
<p id="p92"><a class="gg-link" href="#p92" onclick="return changeColor(this);"></a>景公元年春，陳大夫夏徵舒弒其君靈公。二年，楚莊王伐陳，誅徵舒。</p>
<p id="p93"><a class="gg-link" href="#p93" onclick="return changeColor(this);"></a>三年，楚莊王圍鄭，鄭告急晉。晉使荀林父將中軍，隨會將上軍，趙朔將下軍，郤克、欒書、先縠、韓厥、鞏朔佐之。六月，至河。聞楚已服鄭，鄭伯肉袒與盟而去，荀林父欲還。先縠曰：「凡來救鄭，不至不可，將率離心。」卒度河。楚已服鄭，欲飲馬于河為名而去。楚與晉軍大戰。鄭新附楚，畏之，反助楚攻晉。晉軍敗，走河，争度，舡中人指甚衆。楚虜我將智罃。歸而林父曰：「臣為督將，軍敗當誅，請死。」景公欲許之。隨會曰：「昔文公之與楚戰城濮，成王歸殺子玉，而文公乃喜。今楚已敗我師，又誅其將，是助楚殺仇也。」乃止。</p>
<p id="p94"><a class="gg-link" href="#p94" onclick="return changeColor(this);"></a>四年，先縠以首計而敗晉軍河上，恐誅，乃奔翟，與翟謀伐晉。晉覺，乃族縠。縠，先軫子也。</p>
<p id="p95"><a class="gg-link" href="#p95" onclick="return changeColor(this);"></a>五年，伐鄭，為助楚故也。是時楚莊王彊，以挫晉兵河上也。</p>
<p id="p96"><a class="gg-link" href="#p96" onclick="return changeColor(this);"></a>六年，楚伐宋，宋來告急晉，晉欲救之，伯宗謀曰：<span class="style7">〔集解〕賈逵曰：「伯宗，晉大夫。」</span>「楚，天方開之，不可當。」乃使解揚紿為救宋。<span class="style7">〔集解〕服虔曰：「解揚，晉大夫。」</span>鄭人執與楚，楚厚賜，使反其言，令宋急下。解揚紿許之，卒致晉君言。楚欲殺之，或諫，乃歸解揚。</p>
<p id="p97"><a class="gg-link" href="#p97" onclick="return changeColor(this);"></a>七年，晉使隨會滅赤狄。</p>
<p id="p98"><a class="gg-link" href="#p98" onclick="return changeColor(this);"></a>八年，使郤克於齊。齊頃公母從樓上觀而笑之。所以然者，郤克僂，而魯使蹇，衞使眇，故齊亦令人如之以導客。郤克怒，歸至河上，曰：「不報齊者，河伯視之！」至國，請君，欲伐齊。景公問知其故，曰：「子之怨，安足以煩國！」弗聽。魏文子請老休，辟郤克，克執政。</p>
<p id="p99"><a class="gg-link" href="#p99" onclick="return changeColor(this);"></a>九年，楚莊王卒。晉伐齊，齊使太子彊為質於晉，晉兵罷。</p>
<p id="p100"><a class="gg-link" href="#p100" onclick="return changeColor(this);"></a>十一年春，齊伐魯，取隆。<span class="style7">〔索隱〕劉氏云「隆即龍也，魯北有龍山」。又此年當魯成二年，經書「齊侯伐我北鄙」，傳曰「圍龍」。又鄒誕及別本作「瓀」字，瓀當作「鄆」。文十二年「季孫行父帥師城諸及鄆」，注曰「瓀即鄆也，字變耳」。地理志云在東莞縣東也。</span>魯告急衞，衞與魯皆因郤克告急於晉。晉乃使郤克、欒書、韓厥以兵車八百乘與魯、衞共伐齊。夏，與頃公戰於鞌，傷困頃公。頃公乃與其右易位，下取飲，以得脫去。齊師敗走，晉追北至齊。頃公獻寶器以求平，不聽。郤克曰：「必得蕭桐姪子<span class="style7">〔索隱〕左傳作「叔子」。</span>為質。」齊使曰：「蕭桐姪子，頃公母；頃公母猶晉君母，奈何必得之？不義，請復戰。」晉乃許與平而去。</p>
<p id="p101"><a class="gg-link" href="#p101" onclick="return changeColor(this);"></a>楚申公巫臣盜夏姬以奔晉，晉以巫臣為邢大夫。<span class="style7">〔集解〕賈逵曰：「邢，晉邑。」</span></p>
<p id="p102"><a class="gg-link" href="#p102" onclick="return changeColor(this);"></a>十二年冬，齊頃公如晉，欲上尊晉景公為王，景公讓不敢。晉始作六卿，<span class="style7">〔集解〕賈逵曰：「初作六卿，僭王也。」</span>韓厥、鞏朔、趙穿、荀騅、<span class="style7">〔索隱〕音佳。謚文子。</span>趙括、趙旃皆為卿。智罃自楚歸。</p>
<p id="p103"><a class="gg-link" href="#p103" onclick="return changeColor(this);"></a>十三年，魯成公朝晉，晉弗敬，魯怒去，倍晉。晉伐鄭，取氾。</p>
<p id="p104"><a class="gg-link" href="#p104" onclick="return changeColor(this);"></a>十四年，梁山崩。<span class="style7">〔集解〕公羊傳曰：「梁山，河上山。」杜預曰：「在馮翊夏陽縣北也。」</span>問伯宗，伯宗以為不足怪也。<span class="style7">〔集解〕徐廣曰：「年表云伯宗隱其人，用其言。」</span></p>
<p id="p105"><a class="gg-link" href="#p105" onclick="return changeColor(this);"></a>十六年，楚將子反怨巫臣，滅其族。巫臣怒，遺子反書曰：「必令子罷於奔命！」乃請使吳，令其子為吳行人，教吳乘車用兵。吳晉始通，約伐楚。</p>
<p id="p106"><a class="gg-link" href="#p106" onclick="return changeColor(this);"></a>十七年，誅趙同、趙括，族滅之。韓厥曰：「趙衰、趙盾之功豈可忘乎？奈何絕祀！」乃復令趙庶子武為趙後，復與之邑。</p>
<p id="p107"><a class="gg-link" href="#p107" onclick="return changeColor(this);"></a>十九年夏，景公病，立其太子壽曼為君，是為厲公。後月餘，景公卒。</p>
<p id="p108"><a class="gg-link" href="#p108" onclick="return changeColor(this);"></a>厲公元年，初立，欲和諸侯，與秦桓公夾河而盟。歸而秦倍盟，與翟謀伐晉。三年，使呂相讓秦，<span class="style7">〔集解〕賈逵曰：「呂相，晉大夫。」</span>因與諸侯伐秦。至涇，敗秦於麻隧，虜其將成差。</p>
<p id="p109"><a class="gg-link" href="#p109" onclick="return changeColor(this);"></a>五年，三郤讒伯宗，殺之。<span class="style7">〔集解〕賈逵曰：「三郤，郤錡、郤犨、郤至也。」</span>伯宗以好直諫得此禍，國人以是不附厲公。</p>
<p id="p110"><a class="gg-link" href="#p110" onclick="return changeColor(this);"></a>六年春，鄭倍晉與楚盟，晉怒。欒書曰：「不可以當吾世而失諸侯。」乃發兵。厲公自將，五月度河。聞楚兵來救，范文子請公欲還。郤至曰：「發兵誅逆，見彊辟之，無以令諸侯。」遂與戰。癸巳，射中楚共王目，楚兵敗於鄢陵。<span class="style7">〔集解〕徐廣曰：「鄢，一作『焉』。」服虔曰：「鄢陵，鄭之東南地也。」〔索隱〕鄢音偃，又於連反。</span>子反收餘兵，拊循欲復戰，晉患之。共王召子反，其侍者豎陽穀進酒，子反醉，不能見。王怒，讓子反，子反死。王遂引兵歸。晉由此威諸侯，欲以令天下求霸。</p>
<p id="p111"><a class="gg-link" href="#p111" onclick="return changeColor(this);"></a>厲公多外嬖姬，歸，欲盡去羣大夫而立諸姬兄弟。寵姬兄曰胥童，嘗與郤至有怨，及欒書又怨郤至不用其計而遂敗楚，<span class="style7">〔集解〕左傳曰：「欒書欲待楚師退而擊之，郤至云『楚有六閒，不可失也』。」</span>乃使人間謝楚。楚來詐厲公曰：「鄢陵之戰，實至召楚，欲作亂，內子周立之。會與國不具，是以事不成。」厲公告欒書。欒書曰：「其殆有矣！願公試使人之周<span class="style7">〔集解〕虞翻曰：「周京師。」</span>微考之。」果使郤至於周。欒書又使公子周見郤至，郤至不知見賣也。厲公驗之，信然，遂怨郤至，欲殺之。八年，厲公獵，與姬飲，郤至殺豕奉進，宦者奪之。<span class="style7">〔索隱〕宦者孟張也。</span>郤至射殺宦者。公怒，曰：「季子欺予！」<span class="style7">〔集解〕杜預曰：「公反以為郤至奪豕也。」</span>將誅三郤，未發也。郤錡欲攻公，曰：「我雖死，公亦病矣。」郤至曰：「信不反君，智不害民，勇不作亂。失此三者，誰與我？我死耳！」十二月壬午，公令胥童以兵八百人襲攻殺三郤。胥童因以劫欒書、中行偃于朝，曰：「不殺二子，患必及公。」公曰：「一旦殺三卿，寡人不忍益也。」對曰：「人將忍君。」<span class="style7">〔集解〕杜預曰：「人，謂書、偃。」</span>公弗聽，謝欒書等以誅郤氏罪：「大夫復位。」二子頓首曰：「幸甚幸甚！」公使胥童為卿。閏月乙卯，厲公游匠驪氏，<span class="style7">〔集解〕賈逵曰：「匠驪氏，晉外嬖大夫在翼者。」</span>欒書、中行偃以其黨襲捕厲公，囚之，殺胥童，而使人迎公子周<span class="style7">〔集解〕徐廣曰：「一作『糾』。」</span>于周而立之，是為悼公。</p>
<p id="p112"><a class="gg-link" href="#p112" onclick="return changeColor(this);"></a>悼公元年正月庚申，欒書、中行偃弒厲公，葬之<span class="style7">〔集解〕左傳曰：「葬之于翼東門之外也。」</span>以一乘車。<span class="style7">〔集解〕杜預曰：「言不以君禮葬也。諸侯葬車七乘。」</span>厲公囚六日死，死十日庚午，智罃迎公子周來，至絳，刑雞與大夫盟而立之，是為悼公。辛巳，朝武宮。二月乙酉，即位。</p>
<p id="p113"><a class="gg-link" href="#p113" onclick="return changeColor(this);"></a>悼公周者，其大父捷，晉襄公少子也，不得立，號為桓叔，桓叔最愛。桓叔生惠伯談，談生悼公周。周之立，年十四矣。悼公曰：「大父、父皆不得立而辟難於周，客死焉。寡人自以踈逺，毋幾為君。<span class="style7">〔索隱〕幾音冀，謂望也。</span>今大夫不忘文、襄之意而惠立桓叔之後，賴宗廟大夫之靈，得奉晉祀，豈敢不戰戰乎？大夫其亦佐寡人！」於是逐不臣者七人，脩舊功，施德惠，收文公入時功臣後。秋，伐鄭。鄭師敗，遂至陳。</p>
<p id="p114"><a class="gg-link" href="#p114" onclick="return changeColor(this);"></a>三年，晉會諸侯。<span class="style7">〔索隱〕於雞澤也。</span>悼公問羣臣可用者，祁傒舉解狐。解狐，傒之仇。復問，舉其子祁午。君子曰：「祁傒可謂不黨矣！外舉不隱仇，內舉不隱子。」方會諸侯，悼公弟楊干亂行，<span class="style7">〔集解〕賈逵曰：「行，陳也。」</span>魏絳戮其僕。<span class="style7">〔集解〕賈逵曰：「僕，御也。」</span>悼公怒，或諫公，公卒賢絳，任之政，使和戎，戎大親附。十一年，悼公曰：「自吾用魏絳，九合諸侯，<span class="style7">〔集解〕服虔曰：「九合：一謂會于戚，二會城棣救陳，三會于鄢，四會于邢丘，五同盟于戲，六會于柤，七戍鄭虎牢，八同盟于亳城北，九會于蕭魚。」</span>和戎、翟，魏子之力也。」賜之樂，三讓乃受之。冬，秦取我櫟。<span class="style7">〔索隱〕音歷。釋例云在河北，地闕。</span></p>
<p id="p115"><a class="gg-link" href="#p115" onclick="return changeColor(this);"></a>十四年，晉使六卿率諸侯伐秦，度涇，大敗秦軍，至棫林而去。</p>
<p id="p116"><a class="gg-link" href="#p116" onclick="return changeColor(this);"></a>十五年，悼公問治國於師曠。師曠曰：「惟仁義為本。」冬，悼公卒，子平公彪立。</p>
<p id="p117"><a class="gg-link" href="#p117" onclick="return changeColor(this);"></a>平公元年，伐齊，齊靈公與戰靡下，<span class="style7">〔集解〕徐廣曰：「靡，一作『歷』。」〔索隱〕劉氏靡音眉綺反，即靡笄也。</span>齊師敗走。晏嬰曰：「君亦毋勇，何不止戰？」遂去。晉追，遂圍臨菑，盡燒屠其郭中。東至膠，南至沂，齊皆城守，晉乃引兵歸。</p>
<p id="p118"><a class="gg-link" href="#p118" onclick="return changeColor(this);"></a>六年，魯襄公朝晉。晉欒逞有罪，奔齊。八年，齊莊公微遣欒逞於曲沃，以兵隨之。齊兵上太行，欒逞從曲沃中反，襲入絳，不戒，平公欲自殺，范獻子止公，以其徒擊逞，逞敗走曲沃。曲沃攻逞，逞死，遂滅欒氏宗。逞者，欒書孫也。<span class="style7">〔集解〕左傳「逞」作「盈」。</span>其入絳，與魏氏謀。齊莊公聞逞敗，乃還，取晉之朝歌去，以報臨菑之役也。</p>
<p id="p119"><a class="gg-link" href="#p119" onclick="return changeColor(this);"></a>十年，齊崔杼弒其君莊公。晉因齊亂，伐敗齊於高唐去，報太行之役也。</p>
<p id="p120"><a class="gg-link" href="#p120" onclick="return changeColor(this);"></a>十四年，吳延陵季子來使，與趙文子、韓宣子、魏獻子語，曰：「晉國之政，卒歸此三家矣。」</p>
<p id="p121"><a class="gg-link" href="#p121" onclick="return changeColor(this);"></a>十九年，齊使晏嬰如晉，與叔嚮語。叔嚮曰：「晉，季世也。公厚賦為臺池而不恤政，政在私門，其可久乎！」晏子然之。</p>
<p id="p122"><a class="gg-link" href="#p122" onclick="return changeColor(this);"></a>二十二年，伐燕。二十六年，平公卒，子昭公夷立。</p>
<p id="p123"><a class="gg-link" href="#p123" onclick="return changeColor(this);"></a>昭公六年卒。六卿彊，<span class="style7">〔索隱〕韓、趙、魏、范，中行及智氏為六卿。後韓、趙、魏為三卿，而分晉政，故曰三晉。</span>公室卑。子頃公去疾立。</p>
<p id="p124"><a class="gg-link" href="#p124" onclick="return changeColor(this);"></a>頃公六年，周景王崩，王子争立。晉六卿平王室亂，立敬王。</p>
<p id="p125"><a class="gg-link" href="#p125" onclick="return changeColor(this);"></a>九年，魯季氏逐其君昭公，昭公居乾侯。十一年，衞、宋使使請晉納魯君。季平子私賂范獻子，獻子受之，乃謂晉君曰：「季氏無罪。」不果入魯君。</p>
<p id="p126"><a class="gg-link" href="#p126" onclick="return changeColor(this);"></a>十二年，晉之宗家祁傒孫，叔嚮子，相惡於君。六卿欲弱公室，乃遂以法盡滅其族。而分其邑為十縣，各令其子為大夫。晉益弱，六卿皆大。</p>
<p id="p127"><a class="gg-link" href="#p127" onclick="return changeColor(this);"></a>十四年，頃公卒，子定公午立。</p>
<p id="p128"><a class="gg-link" href="#p128" onclick="return changeColor(this);"></a>定公十一年，魯陽虎奔晉，趙鞅簡子舍之。十二年，孔子相魯。</p>
<p id="p129"><a class="gg-link" href="#p129" onclick="return changeColor(this);"></a>十五年，趙鞅使邯鄲大夫午，不信，欲殺午，午與中行寅、<span class="style7">〔索隱〕寅，荀偃之孫也。</span>范吉射<span class="style7">〔索隱〕音亦。范獻子，士鞅之子。</span>親攻趙鞅，鞅走保晉陽。定公圍晉陽。荀櫟、韓不信、魏侈與范、中行為仇，乃移兵伐范、中行。范、中行反，晉君擊之，敗范、中行。范、中行走朝歌，保之。韓、魏為趙鞅謝晉君，乃赦趙鞅，復位。二十二年，晉敗范、中行氏，二子奔齊。</p>
<p id="p130"><a class="gg-link" href="#p130" onclick="return changeColor(this);"></a>三十年，定公與吳王夫差會黃池，争長，趙鞅時從，卒長吳。<span class="style7">〔集解〕徐廣曰：「吳世家說黃池之盟云『趙鞅怒，將戰，吳乃長晉定公』。左氏傳云『乃先晉人』，外傳云『吳公先歃，晉公次之』。」</span></p>
<p id="p131"><a class="gg-link" href="#p131" onclick="return changeColor(this);"></a>三十一年，齊田常弒其君簡公，而立簡公弟驁為平公。三十三年，孔子卒。</p>
<p id="p132"><a class="gg-link" href="#p132" onclick="return changeColor(this);"></a>三十七年，定公卒，子出公鑿立。</p>
<p id="p133"><a class="gg-link" href="#p133" onclick="return changeColor(this);"></a>出公十七年，<span class="style7">〔集解〕徐廣曰：「年表云出公立十八年。或云二十年。」</span>知伯與趙、韓、魏共分范、中行地以為邑。出公怒，告齊、魯，欲以伐四卿。<span class="style7">〔索隱〕時趙、魏、韓共滅范氏及中行氏，而分其地，猶有智氏與三晉，故曰「四卿」也。</span>四卿恐，遂反攻出公。出公奔齊，道死。故知伯乃立昭公曾孫驕為晉君，是為哀公。<span class="style7">〔索隱〕按：趙系家云驕是為懿公。又年表云出公十八年，次哀公忌二年，次懿公驕十七年。紀年又云出公二十三年奔楚，乃立昭公之孫，是為敬公。系本亦云昭公生桓子雍，雍生忌，忌生懿公驕。然晉、趙系家及年表各各不同，何況紀年之說也！</span></p>
<p id="p134"><a class="gg-link" href="#p134" onclick="return changeColor(this);"></a>哀公大父雍，晉昭公少子也，號為戴子。<span class="style7">〔集解〕徐廣曰：「世本作『相子雍』，注云戴子。」</span>戴子生忌。忌善知伯，蚤死，故知伯欲盡并晉，未敢，乃立忌子驕為君。當是時，晉國政皆決知伯，晉哀公不得有所制。知伯遂有范、中行地，最彊。</p>
<p id="p135"><a class="gg-link" href="#p135" onclick="return changeColor(this);"></a>哀公四年，趙襄子、韓康子、魏桓子共殺知伯，盡并其地。<span class="style7">〔索隱〕如紀年之說，此乃出公二十二年事。</span></p>
<p id="p136"><a class="gg-link" href="#p136" onclick="return changeColor(this);"></a>十八年，哀公卒，子幽公栁立。</p>
<p id="p137"><a class="gg-link" href="#p137" onclick="return changeColor(this);"></a>幽公之時，晉畏，反朝韓、趙、魏之君。<span class="style7">〔索隱〕畏，懼也。為衰弱故，反朝韓、趙、魏也。宋忠引此注系本，而「畏」字為「衰」。</span>獨有絳、曲沃，餘皆入三晉。</p>
<p id="p138"><a class="gg-link" href="#p138" onclick="return changeColor(this);"></a>十五年，魏文侯初立。<span class="style7">〔索隱〕按紀年，魏文侯初立在敬公十八年。</span>十八年，幽公淫婦人，夜竊出邑中，盜殺幽公。<span class="style7">〔索隱〕紀年云夫人秦嬴賊公於高寢之上。</span>魏文侯以兵誅晉亂，立幽公子止，是為烈公。<span class="style7">〔索隱〕系本云幽公生烈公止。又年表云魏誅幽公，立其弟止。</span></p>
<p id="p139"><a class="gg-link" href="#p139" onclick="return changeColor(this);"></a>烈公十九年，周威烈王賜趙、韓、魏皆命為諸侯。</p>
<p id="p140"><a class="gg-link" href="#p140" onclick="return changeColor(this);"></a>二十七年，烈公卒，子孝公頎立。<span class="style7">〔索隱〕系本云孝公傾。紀年以孝公為桓公，故韓子有「晉桓侯。」</span>孝公九年，魏武侯初立，襲邯鄲，不勝而去。十七年，孝公卒，<span class="style7">〔索隱〕紀年云桓公二十年趙成侯、韓共侯遷桓公於屯留。已後更無晉事。</span>子靜公俱酒立。<span class="style7">〔索隱〕系本云靜公俱。</span>是歲，齊威王元年也。</p>
<p id="p141"><a class="gg-link" href="#p141" onclick="return changeColor(this);"></a>靜公二年，魏武侯、韓哀侯、趙敬侯滅晉，後而三分其地。<span class="style7">〔索隱〕按：紀年魏武侯以桓公十九年卒，韓哀侯、趙敬侯並以桓公十五年卒。又趙系家烈侯十六年與韓分晉，封晉君端氏，其後十年，肅侯遷晉君於屯留。不同也。</span>靜公遷為家人，晉絕不祀。</p>
<p id="p142"><a class="gg-link" href="#p142" onclick="return changeColor(this);"></a>太史公曰：晉文公，古所謂明君也，亡居外十九年，至困約，及即位而行賞，尚忘介子推，況驕主乎？靈公旣弒，其後成、景致嚴，至厲大刻，大夫懼誅，禍作。悼公以後日衰，六卿專權。故君道之御其臣下。固不易哉！</p>
<p class="style8" id="p143"><a class="gg-link" href="#p143" onclick="return changeColor(this);"></a>索隱述贊曰：天命叔虞，卒封於唐。桐圭旣削，河、汾是荒。文侯雖嗣，曲沃日彊。未知本末，祚傾桓莊。獻公昬惑，太子罹殃。重耳致霸，朝周河陽。靈旣喪德，厲亦無防。四卿侵侮，晉祚遽亡。</p>
</div>
</div>
</div>
</div>
</body></html>